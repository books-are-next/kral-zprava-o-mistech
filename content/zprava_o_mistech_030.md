---
title: "Sen z\_30\\.\_dubna"
contentType: prose
---

<section>

Jsem v Paříži vyhledán delegací pražských surrealistů pozůstávající ze všech někdejších účastníků čtvrtečních schůzek, včetně Prokopa. Vedoucím delegace je samozřejmě Vráťa E., z jehož iniciativy za mnou také přijela, neboť Vráťa konečně nahlédl neudržitelnost svého postoje vůči mé osobě a přijel se se mnou usmířit. Mám z toho velkou radost a pocit zadostiučinění a musím vynaložit všechno své úsilí na to, nedat nic najevo – stejně jako na to, abych se nesnížil k žádné průměrné jízlivosti, jaká se ode mne v takové situaci dá čekat. Pro jistotu mlčím a nechávám mluvit Vráťu (i ostatní drží prozřetelně jazyk za zuby), který je tak chtě nechtě nucen to ožehavé téma nakousnout sám. Učiní to sice nepřímo, ale tak, že tím jen o to víc zalichotí mé pýše: nevynechá totiž jedinou příležitost, aby se rozhovořil o mých kvalitách, básnických, intelektuálních nebo dokonce lingvistických. Ke všemu se zdá, že tím, co ho definitivně přesvědčilo, že se vůči mně zachoval unfair, byly právě ty čtyři poslední dny, které snu předcházely – třebaže jsem během nich hledal poesii spíš po hospodách než po knihovnách.

Přicházíme k Eiffelovce, za níž se na podvečerním nebi odehrávají tak skvělé hry oblak se zapadajícím sluncem (zbarvujícím oblohu výhradně sytými, hlubokými odstíny červené a modré), že se to rázem stane ústředním tématem naší konverzace. Stoupáme na Eiffelovku – přesně řečeno na jednu z Eiffelovek, neboť jsme v jakémsi zábavním parku, kde je těch věží větší množství. Ta, kterou jsme zvolili my, je přitom i jakýmsi ruským kolem, jiná, přímo před námi, je zas dost chatrně sbita ze dřeva a nahoře zakončena obřím skákacím prknem, jako můstky na plovárnách. Právě se ostatně na konci prkna objevila dvojice mladých lidí, _zřejmě_ milenecký pár, a začíná prkno rozhoupávat. Okamžitě chápu, že budeme svědky něčeho mimořádného, a proto velice znervózním, když mi právě v tu chvíli zakryje výhled zadek věčně nemotorného Luďka Š., který se bezpochyby chystá natočit další nesmyslný záběr filmové reportáže z výletu. Sotva jej stačím od jeho úmyslu odradit a získat tak znovu potřebný rozhled, začne dvojice na prkně pokřikovat vyzývavé průpovídky a vyskakovat na metr do výšky, v podivně frenetickém baletu, jehož přízračnost ještě zvyšuje světlo právě vycházejícího měsíce a dlouhé černé kaftany, do nichž, jak si v tu chvíli uvědomujeme, je podivný pár navlečen. Když se vzápětí v jeho rukou zatřpytí i sklenice se šampaňským, je nám všem jasné, kolik uhodilo: jsou to anarchisté a celá akce má charakter politické provokace. Ale to už letí sklenice obloukem do noci a hned za nimi se vrhají z věže, ruku v ruce, i kluk s holkou.

Ještě se nevzpamatujeme z prvního ohromení, když se na prkně objeví další tři anarchisté, zřejmě odhodlaní následovat ty dva, kteří právě dodělávají pod věží; nešlo tedy, říkám si, o zoufalé gesto vzpoury ve jménu „šílené lásky“ (jak jsem se domníval původně), ale o jakýsi kolektivní atentát proti „nemožnému životu“ vůbec. Zároveň si uvědomuju, že ti dva pod věží, kteří už to mají za sebou, nejsou kluk s holkou, ale dva kluci. Mezitím se na konci prkna chystá ke skoku první z dalších tří, jemuž tentokrát vidím dost zřetelně do obličeje – rozhodně dost zřetelně, abych v něm rozeznal nazrzlý plnovous. Už už vidím i tohohle kluka padat střemhlav k zemi, když se pod věží nečekaně zvedá jeden z mrtvých a volá na něj anglicky, aby „to nedělal“. Druhý však rozhodně odmítá zradit společnou úmluvu: nemůže přece „zapomenout na všechno, co bylo“, říká. Ale i ten na zemi naléhá a dřív, než opět klesne, vloží ještě jednou všechny zbývající síly do svého „don’t it“. Pak se definitivně sveze do trávy. Vousáč na prkně ještě chvíli váhá – pak ale jako by si náhle uvědomil, že by opravdu mohl zůstat naživu, nasadí až překvapivě bezstarostný výraz, otočí se zády a spolu s oběma dalšími odchází z věže po schůdkách.

I my slézáme ze své věže. Říkáme si při tom, že jsme zas prožili něco, co nám ti, kterým to budeme vyprávět, ani nebudou chtít věřit. Sám za sebe k tomu ještě poznamenávám, že by všemu nasadilo korunu, kdybychom dole pod věží, až anarchistům pohlédneme zblízka do tváře, zjistili, že některého z nich známe. První, na koho pod věží narazím, je ale Prokop, který, jak si uvědomuju až teď, s námi nahoře nebyl; ani on tedy neviděl to, co my. To mě strašně mrzí a horečně se mu všechno snažím aspoň vylíčit. Mezitím se k nám přibližuje i skupina tří anarchistů, kteří nakonec neskočili. Ne bez úzkosti zjišťuji, že je znám dokonce všechny tři, i když jen od vidění – z ulice, z metra, z hospody. Zrzavý vousáč, který mezi nimi zřejmě má vůdčí postavení, je přitom ten kytarista, který občas vyhrává v jedné levné restauraci na Boul’ Mich’ kam chodím pravidelně večeřet – a který tam zavítal i v ten večer, kdy jsme sem s Jirkou a Pavlem V. zavedli Plyškeho, těsně před jeho návratem do Anglie.

* * *

Interpretace snu mě spontánně napadá hned po probuzení. Že jde o oidipovský sen o otcovské autoritě snad vzhledem k základní situaci (smír s Vráťou) nemusím zvlášť zdůrazňovat. Také další významová vrstva, v níž se odráží má současná rozpolcenost mezi „domovem a cizinou“, mezi steskem po kamarádech v Praze a touhou po vzdálených Amerikách, je myslím ve snu zřejmá. V téhle souvislosti bych jen rád upozornil na zvláštní význam modročervené oblohy za Eiffelkou, která kromě toho, že představuje současně státní barvy Francie i Československa, byla zřejmě navozena fotografií, jež mě večer před snem upoutala v prospektu o Americe; přivezl jsem ho „z města“ Jirkovi, chystajícímu se do té vysněné země odletět (nakonec neodletí). Za povšimnutí stojí konečně i to, že s pražskými přáteli pozorujeme oblohu z Eiffelky, která je zároveň _ruským_ kolem…

Nejhlubší vrstva je přirozeně i nejtemnější. Jako každý „sen o otci“, i tenhle současně vynáší na povrch homosexuální komponenty spáčova nevědomí. V daném případě je to jenom zvlášť výrazné, jak ukážou následující zpřesnění. Především je třeba přiznat, že věta, do které jsem o pár řádek výš[\*](../Text/zprava_o_mistech_030.xhtml#footnote-015) zaklel své setkání s „Plyškem“, není čistě obrazná. Večer před snem jsem se opravdu ptal sám sebe, do jaké míry se v mém okouzlení jeho osobním půvabem projevují potlačené homosexuální sklony; ke všemu jsem se tím zabýval i v souvislosti se svým přátelstvím k Prokopovi[\*\*](../Text/zprava_o_mistech_030.xhtml#footnote-014). Významnou roli tu jistě hraje také skutečnost, že Plyške momentálně sídlí v Anglii, kde je mužská homosexualita národním sportem, a že jsme se, zvlášť při jeho zevnějšku, nemohli tomu tématu vyhnout ani ve společných rozhovorech. To všechno samozřejmě dává dost jednoznačný smysl některým už tak nápadným podrobnostem snu: zadek Ludvíka Š. (ostatně jediného z nás, kdo se kamarádí s „baleťákem“ Fialkou, který byl navíc v těch dnech v Paříži a o kterém jsem v den, kdy jsem poznal Plyškeho, mluvil u Ivany V. s Luďkovým jmenovcem, _architektem_ Š., jenž byl až do deseti let dívkou \[!\]; Plyškeho bratr, s nímž jsem se rovněž setkal, je architekt), nejistota, zda párek sebevrahů jsou kluk a holka nebo dva kluci, angličtina anarchistů, vousáč z hospody, kde se s Plyškem loučíme. Bez významu není ovšem ani to, že jevištěm snu je celý park falických Eiffelek – tím spíš, že v tom odpoledni, kdy jsem s Plyškem coural po Paříži, jsme Eiffelku společně navštívili a prohodili dokonce pár slov i o jejím symbolismu. To, že jedna z Eiffelek v mém snu je místo ze železa ze dřeva, tlumočí možná jen banální strach z impotence – jistěže navíc ke konkrétnímu, „hmotnému“ tajemství takového objektu; skokanské prkno na vrcholu věže by však mohlo mít vztah k Prokopovi, jehož Zbyněk H. kdysi právem korunoval na „básníka plováren“. Návštěva Eiffelovky s Plyškem je spojena dost podivuhodně i s předchozí, nesexuální významovou rovinou snu, tou, kde se o mne Praha tahá s Paříží a s New Yorkem: viděli jsme tu totiž bizarní pohlednici, na které se hned vedle Eiffelky tyčí Socha Svobody.

Při líčení snu jsem ostatně zamlčel jeho poslední epizodu, která ve světle všech těchto zpřesnění dostává klíčový význam. Když totiž opouštíme park, kde jsme byli svědky těch podivuhodných událostí, neodpustím si přece jen vůči Vráťovi jednu malou zlomyslnost, za kterou se vzápětí o to víc stydím, že se pro ni uchyluji k postupu, jenž mi jinak je cizí. Předstírám totiž uprostřed jakési věty, že se mi nevybavuje patřičné slovo v češtině, a říkám je francouzsky, se zjevným úmyslem dokázat Vráťovi svou lingvistickou převahu. Jedná se o slovo „dévier“, _uchýlit_ (se)… Připočtu-li skutečnost, že se s Prokopem setkáváme až pod věží, když „už je po všem“, a lítost, kterou to ve mně vzbudí[\*\*\*](../Text/zprava_o_mistech_030.xhtml#footnote-013), zdá se mi celkem jasné, že v tomto významovém plánu (který je ovšem neoddělitelný od dalších) tlumočí sen mé výčitky za to, že jsem pocítil pokušení být Prokopovi „nevěrný“ s Plyškem.

* * *

_[\*](../Text/zprava_o_mistech_030.xhtml#footnote-015-backlink) Zřejmě narážka na pasáž dopisu, k němuž jsem záznam snu přiložil._

_[\*\*](../Text/zprava_o_mistech_030.xhtml#footnote-014-backlink) Přátelství k fešným kamarádům je jistě i prostý projev touhy po půvab­nější verzi sebe sama, to tu ale lze nechat stranou._

_[\*\*\*](../Text/zprava_o_mistech_030.xhtml#footnote-013-backlink) Týmž směrem ukazuje i anarchistovo odmítání „zapomenout na to, co bylo“ – a jeho následující kapitulace._

</section>
