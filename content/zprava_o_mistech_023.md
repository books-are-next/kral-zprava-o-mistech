---
title: 11/ Vyjet
contentType: prose
---

Nebude čekat dlouho; už o rok později využije nového zádrhele v dějinách své země, opustí vilu i rodné město a odjede do Paříže znovu, tentokrát bez zpátečního lístku; metropole se mu stane novým sídelním městem, kde se znovu učí zároveň mluvit a žít. Ticho, s nímž se ve městě střetl rok předtím, se konečně protrhne a postupně – jak vplétá do tkáně města vlastní přesuny – se rozezní, Paříž začíná ožívat, odpovídat a jít mu vstříc. Gesta, která tu zůstala nedokončená a ztuhlá, pokračují v přerušeném elánu a vplývají spolu s dalšími do příboje dní, přízrak hovězí kýty znovu těžkne, mění se ve skutečné maso a vrací se na rameno řezníka, který si je jen trochu nadhodí a zmizí s ním v krámě; nestoudné Ježíšovo gesto zasuté v přítmí Notre-Damu se vynoří vprostřed dne, změněné v opovážlivost automobilové antény, která se odráží ve výloze a vniká špičkou do dalšího masa, rozvaleného za jejím sklem. Kde předtím město vysílalo k průzkumníkovi jen nehybná a neprostupná znamení, uvolňuje teď jeho živý masiv čitelná sdělení; stačí trochu poodstoupit a bledé papírky na výkladním skle vydají své poselství, nejasné čmáranice, jimiž jsou pokryty, utvoří písmena a spojí se uprostřed noci ve zřetelný nápis VENTES – výprodej. Díra vyražená v sousední ohradě se navíc k anonci přidá jako zřetelná pobídka k dalšímu průzkumu noční tmy; znamení, která mu věci dávají, vystupují z izolace a zřetězují se do souvislých vět a obratů, k obrazu těch, jež stále přirozeněji formuluje v jazyce země. Největší pokroky ostatně dělá díky té, v níž tu opravdu našel novou lásku; neseznamuje se jen s francouzštinou, ale znovu i se samotnou existencí.

Je pravda, že jeho utkvělé představy přijely do Paříže s ním; ani při průzkumu nových míst – a pokusech si je přisvojit – se nevyhne některým navyklým reflexům. Dokonce jako by se opožděně snažil splnit úkoly, které zanedbal při předchozí cestě – kdyby jen proto, aby se tak pařížské lóži své sekty odvděčil za pozornost, s níž mu pomohla ve městě přistát. Znovu si od sekty půjčuje i rituální jazyk, jako při výzkumu, který podnikne s několika čerstvými přáteli a za nímž se každý má vydat do první ulice, jejíž jméno uslyší vyslovit po určeném datu. Třebaže rue Montmartre, která mu připadne, jej přitahuje z celé řady důvodů, začne její lákadla znovu dešifrovat a třídit pomocí zavedených klíčů, na základě koincidencí a symbolického výkladu fakt. Vzdor jedinečnosti, s níž na něj poklady ulice působí, je zkouší rázem převést na pár obecných idejí a shrnout je do společného poselství: je pozornější k nápisům na vývěsních štítech než ke skutečným krámům, před nimiž štíty visí, přikládá větší význam tomu, že v ulici převládají modrá s červenou, než předmětům, k nimž ty barvy patří. Odvrací se dokonce od fakt k nedávnému snu, aby jejich smysl hledal v jeho obrazech. Síť znamení, kterou tak věci překrývá, samosebou odráží hlavně to, čím se v té době denně obírá: má-li či nemá odjet do Ameriky, rozhodnout se pro vzdálený apel otce-světoběžníka nebo pro důvěrnost mateřské náruče.[\*](./resources/undefined) Ještě o rok později, kdy mu nová návštěva ulice odhalí relativitu závěrů, které vyvodil z té první, zůstává zajatcem týchž idejí, věci mu jen vracejí jejich ozvěnu; konkrétní svět je pouze pobledlý přízrak zastřený mřížkou pojmů.

To, co ho k ulici táhlo, bylo přitom něco zcela jiného; zatímco připravoval svou expedici, pouhý zvuk těch dvou slov: _rue Montmartre_ v něm stačil vzbudit dojem, že se Paříži blíží na dotek a chystá se ji v ulici důvěrně poznat, sevřít její tělo, jak ho čím dál lépe cítil i v kameni domů a dvorů ve svém sousedství, v plechu střech a okapů drnčících naproti jeho vikýři, pod monotonními přívaly deště. A skutečně ho pak také ovanul jakýsi hlubinný dech, když v ulici, cestou za hypotetickým poselstvím, vcházel do vlhkého přítmí domu jakoby předem vydaného povodni, nebo když k němu z průjezdu dolehlo chroptění dodělávající tiskárny. Ke zprávě, kterou o svém průzkumu sepsal, patří rovněž skrytá a nevyslovená část, jež občas vystoupí na povrch jen ze zvláštního slovního obratu nebo z některé z přiložených fotografií. Na návěští garáže, zachyceném na jedné z nich, jej zjevně nezaujal jen předpokládaný symbolický smysl, ale i ponurý shluk zkroucených plechů, který návěští tvoří[\*\*](./resources/undefined); i zbytky oprýskaného nápisu (_Journée_) na hotelové fasádě ho mnohem podstatněji než myšlenkou, kterou si z nich pospíšil vyčíst – ideou „zmrzačeného dne“ – upoutaly vší svou matoucí předmětností, hmotností zježené omítky a ohlodaných, rozkladu křehce vzdorujících písmen. Na fotografii, kde jej výzkumník zvěčnil, je přitom nápis vprostřed fasády jen drobné zimničné chvění, obklopené neúčastnými pásmy ticha; údiv, jemuž ho prázdné plochy snímku otevírají, je nicméně cennější než každý hotový smysl, jejž by v sobě obrázek navždy uzavřel…

Slovo POŠTA na stříšce před vyklizeným řeznictvím právě tak jen prohlubuje prázdno, které z krámu dýchá, krám je díky němu jen lépe jeskyní, kde z pokladů zbyla pouze slabá vůně krve a pár holých, z šera probleskujících háků. (Už pustý výklad v jeho rodném městě na něj zazíval jako nikdy díky slovu HOUSLE, které zůstalo vyznačeno na skle.) Na posledních snímcích, jimiž svou zprávu doprovodil, zachytil ostatně jen pár slunečních skvrn třísnících kovový oblouček před temným průjezdem; namísto závěru pouze němé svědectví o míjení času a o křehké přítomnosti věcí. Už kontrast mezi snímky a textem zprávy tak stačí prozradit, že v ní o svém průzkumu neřekl všechno.

![](../Images/009.jpg)

…zbytky oprýskaného nápisu na hotelové fasádě…

![](../Images/010.jpg)

Slovo POŠTA na stříšce před vyklizeným řeznictvím jen prohlubuje prázdno, které z krámu dýchá… Už pustý výklad v jeho rodném městě na něj zazíval jako nikdy díky slovu HOUSLE, které zůstalo vyznačeno na skle.

Myšlenky a instrukce, které z průzkumu vyvodil, kreslí ve skutečnosti jen odtažité obrysy jeho výpravy, při níž se také – a především – nořil do zmatku dne, vzrušeně tápal mezi jeho náhodami a tušenou pamětí míst; prožíval ji jako živý a plynulý, kypivý proud vjemů a elánů. Čistě smyslové počitky a hmotné vlastnosti věcí ho při výběru „znamení“ a fakt, na něž se zaměřil, vedly neméně než jejich symbolický smysl, na výzkumu se nepodílely jen jeho hlubinné představy, ale i letmé záchvěvy jeho nervů a okamžitých okolností. Také už ostatně tuší, že při honu na znamení nejsou tak důležité výsledky jako právě hon sám, jeho pohyb a trasa, kterou při něm prochází v obnoveném, pozornějším a aktivnějším dialogu se světem. Zkoušet dešifrovat tajné poselství jen proto, aby s věcmi navázal živější kontakt a lépe s nimi sdílel přítomnou chvíli…[\*\*\*](./resources/undefined)

Z celé výpravy ho tak nakonec nejvíc potěší dva momenty, kdy přestane znamení pouze luštit a odpoví na ně, najde v nich prostou záminku k činu: kdy zkusí danosti světa sám rozmnožit, to je to, místo jejich ohledávání. Když rozhýbá ospalou holku zazvoněním klíčů, a vzápětí nechá své staré boty v kostele, co rituální oběť otcovskému fantomu, znovu se i s věcmi vepíše do přítomnosti; dokonce chvíli opravdu obývá navštívená místa. Náhle zneklidněný pohled neznámé a křápy koketně vyčuhující zpod klekátka jsou samy nanejvýš výmluvná znamení, o to výmluvnější, že označují jen podiv věcí nad tím, jak tu zničehonic vyvstaly.

* * *

Mluví o přítomnosti, míní se napříště obracet jen k ní; kolem ale taky znovu končí léto, věci teskní samy po sobě a rozpouštějí se ve vlastních ozvěnách, chvíle, kterou s nimi chce sdílet, je i společné loučení a exil. Poznává svět znovu, ale nezapomíná, co nechal za sebou, stesk po minulosti a její paměť jsou součástí jeho cesty dopředu; z indicií, které cestou zahlédá, mu dávají znamení také důvěrné vzpomínky, odlesky jiných návěstí a vitrin, oprýskaných fasád, které léta nosí sám v sobě, hluboce zadřené pod kůži a za nehty. Zkouší je právě proto tak horlivě převádět na okamžité vjemy? Spíš se tím asi chce od vzpomínek odpoutat, nebo lépe vychutnat jejich neodvratné vzdalování. Jeho přimknutí k přítomnosti má daleko k optimismu, je i novým přijetím marnosti věcí: „_Vlna, kterou zvedl náš oblázek – jen tím, že nám vypadl z ruky_ – _se nakonec nečekaně a z nejméně předvídatelné strany vrací zpátky k nám. Nechme ji minout…_“ Něco jako by se v něm přitom náhle rodilo jenom ze setkání ozvěn dvou nepřítomných věcí, jako prázdno navíc, které prchavosti chvíle dává paradoxní plnost; za odcházejícím létem stačí rozhodit pár bílých papírů, co marné letáky, aby zvolnilo krok a vzdálilo se s větší slávou. Právě tak už pomyšlení na nudu jiného, vzdáleného solitéra uleví hrdinovi od té, s níž zápolí sám, podivný stesk – málem závist –, který v něm stísněnost druhého budí, ji zbavuje tíže a zpětně tak tlumí jeho vlastní úzkost.

Úkryt, z nějž denně vysílá do prostoru své vzdechy, je teď skutečně osobní mansarda, první byt, kde je vlastním pánem. Strohost zařízení odpovídá jeho návratu k situaci debutanta, na práh světa a poznání, běhoun schodiště, který u jeho patra náhle končí, před ním otvírá prázdnou chodbu jako nedotčený výzkumný terén. Úzká mansarda, umožňující jen pár základních tanečních kroků mezi kavalcem, malým psacím stolem a plechovým umyvadlem, je sama cele natočená ke dveřím, obývat ji znamená především určit rytmus svých odchodů a příchodů, poznat, kdy je třeba ji opustit a kdy se do ní vrátit; i delší utkvívání v mansardě se podobá jen čekání na příležitost k vycházce.

Když mezi dveře a stůl postaví malý šedý gramofon, zřídí tím nicméně v místnosti domácké ohniště, kolem nějž se její dech důvěrně zavíjí sám do sebe; s čím dál početnějšími přáteli, kteří mu jej pomáhají živit společnými řečmi, utvoří dokonce před přístrojem hned několik fiktivních rodin, každou na celý jeden večer. Tu noc, kterou tráví – sám se sebou – obsedantním přecházením mezi psacím stolem (kde smolí otravný dopis) a gramofonem, u něhož jej čeká přátelská láhev červeného, ucítí z obou zón místnosti – byť oddělených jen nehmotnou hranicí – svébytný magnetický náboj, jako ze dvou odlišných komnat pravého sídla. Střechy za podkrovním oknem tvoří nedohledné jezero stožárů a střech, bohatě odstíněná škála jejich šedí – plechů, popelů a břidlic, vlhkých saténů – patří zároveň Paříži a všem městům, která jsou; tentokrát je opravdu ve světě, tváří v tvář jeho bezbřehému příboji, kde mezi dvěma komíny už předem vyvstává i černá silueta lepenkového býka, jaké jednou uvidí defilovat na hřebenech španělské Sierry. I úzký výřez vikýře zvyšuje naléhavost toho, co ho čeká venku, a pohledů, které tam vrhá, světlo dne hoří v zasklené střílně jako výzva, již je bez váhání třeba následovat. Jistý host příštího nájemníka mansardy pocítí ten apel tak silně, že se změní v ranního ptáka-ohniváka a rozletí se z vikýře za sluncem, svlečený do naha a s široce rozpaženýma rukama; ještě při dopadu na dvůr nechá k nebi vytrysknout zvučný gejzír rozbitého skla.

Výzkumník mezitím vyšle pár poselství i do okolí, do ulic, jejichž chodby na něj čekají venku před domem. Pouhá anonymní stopa vsunutá do jejich průvanu stačí k tomu, aby jeho těkání spojil se svým a ohlásil svou vlastní přítomnost vprostřed zčeřeného vzduchu. Jednou pouze nechává uschlé listy pod stěrači parkujících aut, jako reklamní prospekty nadcházejícího podzimu, jindy rozdává chodcům papíry s otiskem své boty, k poctě svým i jejich ztraceným krokům.

Je pravda, že občas zamýšlí ulice i trochu upravit podle svých představ; v pouličních hodinách chce nahradit ručičky vidličkou a nožem, aby svým setkáním na dvanáctce lépe oznamovaly čas oběda. Když jednou večer prochází pustou periferní třídou – touž, kam se kdysi vydal za neviditelnými optiky –, zvedne však pozorně oči i k hodinám, které tu tvoří součást běžné scény a o jejichž úpravu se už postarali jiní. Třebaže vyměnili jen velkou ručičku – za vycházkovou hůl, prodlouženou obrysem rozevřeného deštníku –, zčistajasna ho to hluboce uspokojí; říká si, že lze těžko žádat víc, snad jde dokonce dál se zvláštní úlevou.

* * *

Jeho mansarda bude pouhým předsálím; postupně rozšíří své výzkumy i na další části města, pozná nové úkryty ochotné nechat ho na čas sdílet jejich existenci. Napříště je bude přijímat za své a přitom nezapomínat, že jejich přízeň je pouze relativní, bude v nich rozmisťovat své značky bez očekávání, že mu definitivně odpovědí na všechny otázky. Umožní mu to ostatně i lépe přispět k ději, jejž místa sugerují, a pomoci jim formulovat jejich vlastní poselství. Aby aspoň trochu obýval rozlehlý byt, jehož dlouhá chodba spojuje matoucí množství ložnic, kanceláří, salonů a koupelen a kde bloudí jako mezi několika paralelními životy – aniž tuší, jakou zapomenutou mrtvolu najde v další místnosti –, musí uspořádat celou zvláštní hru. Jednou večer nechá s kamarádkou T., třetího spiklence, objevit byt jako palác hrůzy, jímž prochází od nástrahy k nástraze až ke koupelně na konci chodby; když tu na závěr najde výzkumníka znehybnělého ve vaně, z ruky, již náš muž nechal viset přes obrubu, mu vypadne pod nohy bílá hrací kostka. Hrdina sám se v tom okamžiku zahlédne jako cizinec a trochu výhružný vyslanec jiné, nepovědomé existence, z jeho výstupu vyvstává neznámé zlo; ne nepodobné tomu, jež kdysi – s jinými přáteli – pocítil při konkursu nadávek, v němž napřed viděli jen nevinnou hru. Už kdysi ve vile se s tou cizostí střetl při prosté hře na schovávanou, když ticho skrýše, kde se krčil, náhle výhružně houstlo na pozadí křiku těch, kteří ho hledali.

Třebaže krátce po představení velký byt zas opustí, jako každé jiné jeviště, nechá v něm ostatně i skutečnou zdechlinu. Ve svém příštím útočišti – podstatně skromnějším – se jednou večer spokojí tím, že pokryje stůl jídelny zeleným suknem, jedním vrhem po něm rozhodí své kostky a zavolá hosty, aby jim tu nenadálou hernu předvedl za letmo pootevřenými dveřmi. Tentokrát se mu nelíbí jen to, že místnost na chvíli unikla své všední identitě; právě tak ho těší, že vizi dalekého hráčského doupěte přibil k přítomné chvíli a spojil ji s nenávratným průběhem večírku, prožitého teď a tady.

![](../Images/011.jpg)

…vysoká tovární okna, orámovaná úzkými hranatými pilíři a římsami, kreslí na průčelí pouze strohou geometrickou mřížku…

* * *

_[\*](./resources/undefined) Viz podrobný záznam o jeho průzkumu otištěný na konci knihy._

_[\*\*](./resources/undefined) Jinak, napadne ho, tomu nejspíš nebylo ani se znamením, za něž měl kdysi prorok sekty staré návěstí obchodů s uhlím a dřívím; i to k němu asi napřed (ne-li hlavně) mluvilo jako jedinečný objekt, svou konkrétní podobou a čistě hmotným tajemstvím._

_[\*\*\*](./resources/undefined) Jeho zpráva o druhém průzkumu ulice je v tomto smyslu zvlášť výmluvná: čte-li tu dál umíněně fakta jako symboly – které mu střídavě radí a nedoporučují odjet za moře –, je to ve skutečnosti jen zvláštní nasvícení, díky němuž prožívá hlouběji všední situace (jako návštěvu v dopoledním bistru)._
