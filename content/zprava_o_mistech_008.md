---
title: ''
contentType: prose
---

Jako každé šetření, i to, jehož záznam následuje, začalo zjištěním zvláštní anomálie. Přijde den, svítí slunce a my přistihneme povážlivou trhlinu v tkáni světa, den za dnem přitom víc ucpaného. I když o tom nikdo nemluví, nebudem ostatně první, kdo si toho všimli: před námi je solidně zbudovaná dekorace a čeká zdánlivě jen na to, aby se v ní rozehrál neznámý děj, zůstává ale bůhvíproč nevyužita. Domy nastavují pevně kreslená průčelí, kolem se prostírají – málem nabízejí – přívětivé ulice a náměstí, bliká zeleň úlevných zahrad. To všechno přitom pro nic; nikdo na ta jeviště docela nevnikne, nevstoupí do skrytého děje, jehož existenci sugerují. Jaký vchod nám k tomu chybí?

Místa tu tak trapně překážejí, dotírají ze všech stran jen proto, aby se předvedla. Zápletka utajeného děje se přitom za jejich zpupnou přítomností vytrácí, jako nesplněný slib. Jen někdy se zdá, že jsme zachytili její stopu; ticho jistých zákoutí, strohý lesk prázdného dvora nebo hebce korumpující pohodlí luxusního sídla jako by nám dávaly povzbudivá znamení. Stačilo by poslechnout jejich výzvu, zůstat tu s místy a patřičně na nich pobýt, abychom se přiblížili skrytému dnu věcí a dotkli se – konečně – tajemství toho, co se děje. Naše přilnutí k místu by málem samo bylo celý děj, možná i pravé _řešení._

Jednou si tak řekneme, že s tím lze zkusit něco udělat. Soupis zvlášť příkladných míst a určení jejich vlastností nám možná dovolí rozšířit skulinu a učinit výzvy míst výmluvnější. Ne bez tajné naděje, že se tak z nich rozlije prostorem trochu pravého světa, snad se jím – od místa k místu – začne šířit i celá souvislá tkáň… Když ne, mohli bychom si aspoň najít patřičný osobní útulek a změnit tu své supění věčných chodců v klidnější oddechování.

Pokračujeme pak v chůzi, cestou se však už nepřestaneme roz­hlížet a hledat _možná_ místa všude kolem. Blížíme se skutečně k cíli, pokračujeme pouze v pouti, zatímco naše kroky se čím dál víc ztrácejí ve vlastní ozvěně? Tak jistě zní otázka, jedna z otázek. Jako při každém správném vyprávění je ale bezpochyby nutné začít od začátku…

![](../Images/002.jpg)

Stačí mu vidět verandu jít vstříc i s terasou, kterou podpírá, aby se cítil očekáván…
