---
title: "V\_panství bodláků II"
hiddenTitle: true
contentType: prose
---

<section>

_Těsně před tím než čelo cvrnkne do ostnatého drátu  
a ten se v něm rozechvěje jako stříbrná vráska  
tady těsně za dráty nebo spíš těsně před dráty  
za nimiž není nic jenom pustý povrch hrbolaté planety  
do nedohledna ten víceméně zvrstvený prach  
kam prší Zborcené obrysy dosavadních dějin všude okolo  
a v menším provedení i tady před dráty v teplých povlovných  
          hromádkách prachu pod kopřivami  
Jak vítr občas rozhrne inkoustem pocákané listy  
odhalí pod nimi starý a odřený český tenisák  
až je sem chvílemi vidět málem jako dlouhým a ohebným (taky  
          zaprášeným) dalekohledem do daleké žloutnoucí džungle  
kde pořádají piknik ministři v košilích_

_Při tropickém lijáku který se tam spustil  
je tu i slyšet  
občas se přece najde něco co kolem zasviští ještě víc rozkývá  
          přestárlé rozvívané kopřivy (jako by byly z popele)  
až se v nich tenisák objeví dvakrát za sebou (jako by v džungli  
          potkali ministři v lijáku své náměstky  
i s dvojníky a ti všichni měli ty košile)  
jak je vidět dál to přibývá něco zasvištělo kolem  
špion nebo astronaut už na tom nesejde  
i dál v téměř pravidelných intervalech někdo vždy doplatí  
na zdejší skutečně velmi komplikované houštiny  
nejde tak ani zcela tvrdit že ta zšedlá tučným a bělavým prachem  
          dávno olepená vlákna  
jsou skutečně zbytky jediné americké vlajky_

          _\* \* \*_

_Našla se i dřevěná vejce kouř kreslící po krabatém papíru cesty  
          znechucení  
jiné než drobné rysky ptačích stop v nezaschlém dnu mělké  
          betonové jímky  
ty zbytky ptačího imperialismu  
pod prázdným žloutnoucím nebem (kam vybledlý kouř kreslí  
          znechucené cesty)  
jiné než dvě rýhy v měkkém plášti hodinek_

_Obrátil jsem hodinky ale pod sklíčkem byla jen hrst požaté trávy  
zdvihl jsem oči k rákosí přísný pták chodil po pohozeném pouzdře  
na pistoli Pěkně od kraje ke kraji  
jak po ostrůvku ze světlé vrzající kůže_

          _\* \* \*_

_Je to tak i hodinky se tu rozkládají mezi kořínky v nekonečně  
          kypřené hlíně  
mění se zvolna v docela jiný přístroj  
mezi uschlými bodláky drnčícími ve větru (a jejichž soukolí je  
          rovněž dost spletité)  
mezi kořínky kopřiv a trávy víc zamaštěné olejem  
než zežloutlé V nad jiné složitých houštinách snad právě tam kde  
          je v nich normálně ukryta mokrá bedýnka  
a kde už se nenajde ani to  
ani ono ještě tak dvě rýhy vydřené v hlíně  
jak odtud právě odtáhli už notně zbědovaného zvěda narychlo  
          zabaleného jen v tom  
co bylo právě nejblíž_

          _\* \* \*_

_Skutečně nebyl jsem daleko  
ještě jsem valil oči na dráty už zas docela prázdné  
a ty se lehce chvěly v jemném mžení  
jako by je ladil  
pták co tu před chvílí seděl už byl normálně  
v háji podélně rozříznutý a rozevřený dokořán ležel na dešti jako  
          zavlhlá náprsní taška  
v mazlavém obsahu se naštěstí vypjala i krátká tence přesná  
červená bavlnka  
chyběl však čas i místo nemohl jsem víc valit oči  
do kopřiv před sebou  
tím méně vložit bavlnku do skutečné šrajtofle  
Pták byl předposlední bilo to do očí  
zbýval jsem už jenom já_

</section>
