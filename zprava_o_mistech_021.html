<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="9/ Místa bez kontur">
    <meta name="apple-mobile-web-app-capable" content="yes">
    <title>9/ Místa bez kontur</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Petr Král: Zpráva o místech">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Zpráva o místech">
    <meta property="og:title" content="Zpráva o místech">
    <meta property="og:type" content="book">
    <meta property="og:book:author" content="Petr Král">
    <meta property="twitter:title" content="Petr Král: Zpráva o místech">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./zprava_o_mistech_020.html">
    <link rel="next" href="./zprava_o_mistech_022.html">
    <meta name="nb-order" content="17">
    <link rel="self" href="zprava_o_mistech_021.html">
    <meta name="nb-identifier" content="kral-zprava-o-mistech-9eb4733">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3278" data-nb-chars="20336">
    <nav role="doc-toc">
      <ul class="plain section">
        <li><a href="zprava_o_mistech_006.html">Věnování</a></li>
        <li><a href="zprava_o_mistech_007.html">Citát</a></li>
        <li><a href="zprava_o_mistech_008.html">Jako každé šetření...</a></li>
        <li><a href="zprava_o_mistech_009.html">I</a>
          <ul class="plain">
            <li><a href="zprava_o_mistech_010.html">1/ Cesta ven</a></li>
            <li><a href="zprava_o_mistech_011.html">2/ Residence</a></li>
            <li><a href="zprava_o_mistech_012.html">3/ Území</a></li>
            <li><a href="zprava_o_mistech_013.html">4/ Panství</a></li>
          </ul>
        </li>
        <li><a href="zprava_o_mistech_014.html">II</a>
          <ul class="plain">
            <li><a href="zprava_o_mistech_015.html">5/ Tajná Plzeň…</a></li>
            <li><a href="zprava_o_mistech_016.html">6/ …čili cesta kolem ničeho</a></li>
            <li><a href="zprava_o_mistech_017.html">7/ Do Ameriky</a></li>
            <li><a href="zprava_o_mistech_018.html">8/ O&nbsp;skrytém životě maket</a></li>
          </ul>
        </li>
        <li><a href="zprava_o_mistech_019.html">III</a>
          <ul class="plain">
            <li><a href="zprava_o_mistech_021.html">9/ Místa bez kontur</a></li>
            <li><a href="zprava_o_mistech_022.html">10/ Paříž</a></li>
            <li><a href="zprava_o_mistech_023.html">11/ Vyjet</a></li>
            <li><a href="zprava_o_mistech_024.html">12/ Fasáda</a></li>
            <li><a href="zprava_o_mistech_025.html">P.&nbsp;S.</a></li>
          </ul>
        </li>
        <li><a href="zprava_o_mistech_026.html">DOKUMENTY</a></li>
        <li><a href="zprava_o_mistech_027.html">V&nbsp;panství bodláků I</a></li>
        <li><a href="zprava_o_mistech_028.html">V&nbsp;panství bodláků II</a></li>
        <li><a href="zprava_o_mistech_029.html">Návštěva v&nbsp;rue Montmartre</a></li>
        <li><a href="zprava_o_mistech_030.html">Sen z&nbsp;30.&nbsp;dubna</a></li>
        <li><a href="zprava_o_mistech_031.html">Rue Montmartre po roce</a></li>
        <li><a href="zprava_o_mistech_032.html">Ediční poznámka </a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zprava_o_mistech_020.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="19"><span class="idea" data-nb-ref-number="1" id="idea1" data-nb-words="4" data-nb-chars="19">9/ Místa bez kontur</span></h1>
        <section>
          <p class="chunk" data-nb-ref-number="2" data-nb-words="151" data-nb-chars="891"><span class="idea" data-nb-ref-number="2" id="idea2" data-nb-words="151" data-nb-chars="891">Z&nbsp;rodného domu chtěl jenom uniknout, o&nbsp;svém ideálním sídle pouze snil, o&nbsp;tajemství svého území se&nbsp;sotva otřel. Ze&nbsp;svého panství vydobyl jen předehru k&nbsp;neexistujícím pracím, jeho tajná Plzeň se&nbsp;vytratila, jakmile se&nbsp;k&nbsp;ní chtěl přiblížit, proklouzla mu&nbsp;mezi prsty a&nbsp;mezi slovy, jimiž se&nbsp;ji&nbsp;snažil uchopit; Ameriku našel jen v&nbsp;zákulisí a&nbsp;vprostřed znehybnělých, příliš ovladatelných maket. I&nbsp;tak se&nbsp;mu&nbsp;rozprchávala do&nbsp;všech stran, aby jen občas splynula s&nbsp;konkrétním místem; její jméno se&nbsp;mu&nbsp;stalo vinětou, kterou lepí, na&nbsp;co&nbsp;se&nbsp;dá, jako cowboy tasící v&nbsp;noci své kolty při sebemenším šramotu, ochotný rozstřílet pouhý stín nebo závan větru. Stmívá se, ale on&nbsp;nevlastní Ameriku víc než jinou slíbenou skříň; ledaže by&nbsp;jí&nbsp;bylo to&nbsp;sako, které právě odložil, chce říct: ta&nbsp;činka, kterou není schopen zvednout… „Když tu&nbsp;nebyla, říkal jsem tomu Amerika“, jistě. Až&nbsp;sem tedy došel; má&nbsp;být na&nbsp;co&nbsp;pyšný.</span></p>
          <p class="chunk" data-nb-ref-number="3" data-nb-words="208" data-nb-chars="1248"><span class="idea" data-nb-ref-number="3" id="idea3" data-nb-words="208" data-nb-chars="1248">Soukromý detektiv bez zločinu a&nbsp;bez mrtvoly, uvízlý uprostřed svých maket v&nbsp;zamčeném pokoji, jehož past se&nbsp;zavřela nad ním samým, vypadá jako jediný podezřelý svého šetření. V&nbsp;trenčkotu nebo bez, se&nbsp;soustředěnou tváří nebo něco na&nbsp;ten způsob, jen trochu mlhavějšího, to&nbsp;se&nbsp;ví, sotva diskrétní silueta, třebaže kdykoli ochotná vyvstat na&nbsp;pozadí ohrady nebo zchátralého průčelí, hned vedle neexistujícího stínu volantu&nbsp;– může tu&nbsp;jen předvádět jeden po&nbsp;druhém své doličné předměty, jako k&nbsp;ničemu nepotřebné rekvizity. Je&nbsp;tajemství jeho míst pouze to, co&nbsp;v&nbsp;nich nenapravitelně chybí? Pořád přitom věří, že&nbsp;od&nbsp;míst může obdržet&nbsp;– nebo z&nbsp;nich vymámit&nbsp;– aspoň něco: minimální objasnění toho, proč ho&nbsp;vzdor své netečnosti tak přitahují a&nbsp;budí v&nbsp;něm naději na&nbsp;jedinečný příběh&nbsp;– naději, která ho&nbsp;pak nechá tím bezradnějšího, čím víc už&nbsp;neznámý děj cítil za&nbsp;místem vyvstávat, málem ho&nbsp;hmatal za&nbsp;jeho dekorací, tvary a&nbsp;obrysy. Snad by&nbsp;měl na&nbsp;místa jen trochu ostřeji naléhat, aby z&nbsp;nich přese všechno vydobyl poznání a&nbsp;formulku, díky nimž by&nbsp;pronikl k&nbsp;své pravé existenci; zatřást jejich dekorací, až&nbsp;by&nbsp;to&nbsp;s&nbsp;ní konečně pohnulo, kdyby do&nbsp;ní&nbsp;měl co&nbsp;návnadu přinést osobní, vlastnoručně získanou mrtvolu. Pořádně na&nbsp;místa uhodit a&nbsp;přimět je&nbsp;k&nbsp;reakci, právě tak.</span></p>
          <p class="chunk" data-nb-ref-number="4" data-nb-words="86" data-nb-chars="580"><span class="idea" data-nb-ref-number="4" id="idea4" data-nb-words="86" data-nb-chars="580">Dá&nbsp;se&nbsp;konečně přepokládat, že&nbsp;místa sama, chudinky, jsou bohatá jen možnými, čistě virtuálními životy. Šlo by&nbsp;pak o&nbsp;to, dostat z&nbsp;nich ty&nbsp;životy pořádáním oslav, jejichž představu navozují, nebo činným rozvinutím těch němých, ale výmluvných konstelací, jež v&nbsp;jejich dekoraci občas utvoří shromážděné bytosti a&nbsp;předměty. Dát, jinak řečeno, zjevnou a&nbsp;plnou existenci „skrytému konfliktu nesourodých prvků seskupených ve&nbsp;skutečném rámci, který posouvá jejich vlastní realitu“&nbsp;– a&nbsp;té zvláštní naléhavosti, která z&nbsp;nich vyzařuje, jako by&nbsp;díky svému uskupení byly přítomnější a&nbsp;hutnější.</span></p>
          <p class="chunk" data-nb-ref-number="5" data-nb-words="128" data-nb-chars="785"><span class="idea" data-nb-ref-number="5" id="idea5" data-nb-words="128" data-nb-chars="785">Jen tím, že&nbsp;by&nbsp;pozorně řídil své jednání podle jejích silokřivek&nbsp;– stejně jako podle vlastních tajných přání&nbsp;– by&nbsp;dekoraci přiměl vyprávět příběh, jejž v&nbsp;zárodku obsahuje, snad i&nbsp;odhalit pod svými nesourodými půvaby ucelený řád. Je&nbsp;pravda, že&nbsp;už&nbsp;teď lze možná ten řád číst rovnou z&nbsp;povrchu míst; zdají-li se&nbsp;mu&nbsp;ta, která ho&nbsp;přitahují, zároveň jedinečná a&nbsp;„přesná“, plyne to&nbsp;zřejmě i&nbsp;z&nbsp;jejich čistě výtvarných kvalit: z&nbsp;vizuálních vztahů a&nbsp;korespondencí, které k&nbsp;sobě pojí jejich výklenky a&nbsp;zákoutí, tapety a&nbsp;záclony, přítomné předměty, jejich hmoty, formy, barvy&nbsp;– a&nbsp;vytvářejí z&nbsp;nich podobně souvislé pletivo jako dovršený obraz. Nelze ale právě tak obrátit perspektivu a&nbsp;vidět ve&nbsp;výtvarné soudržnosti místa (nebo obrazu) pouhý vnější znak jiného, tím hlubšího, čím méně zjevného řádu?</span></p>
          <hr>
          <p class="chunk" data-nb-ref-number="6" data-nb-words="135" data-nb-chars="797"><span class="idea" data-nb-ref-number="6" id="idea6" data-nb-words="135" data-nb-chars="797">Jisté je, že&nbsp;reagovat na&nbsp;výzvu míst znamená také jim odpovědět a&nbsp;přimět k&nbsp;reakci je, kdyby jen tím, jak si&nbsp;je&nbsp;zařídíme. Když už&nbsp;si&nbsp;výzkumník nezbuduje ideální sídlo, zkouší si&nbsp;aspoň v&nbsp;duchu pronajmout mansardu, která se&nbsp;vzadu rozbíhá do&nbsp;dvou šikmých výklenků, jako do&nbsp;tvaru velkého&nbsp;Y. Z&nbsp;obou výklenků by&nbsp;byl výhled do&nbsp;dvora, zídku pod oknem toho vpravo by&nbsp;hloubila zvláštní dutina. Uložil by&nbsp;do&nbsp;ní&nbsp;truhlu s&nbsp;velkou dřevěnou koulí, v&nbsp;levém výklenku by&nbsp;instaloval umyvadlo a&nbsp;nad ním zrcadlo s&nbsp;přihrádkou, kam by&nbsp;postavil soudek plný nejrůznějších dýmek; už&nbsp;předem je&nbsp;vidí trčet ze&nbsp;soudku jako černé periskopy, ještě potemnělé kontrastem k&nbsp;jiskření zrcadla. Přes celou podlahu, od&nbsp;prahu mansardy až&nbsp;k&nbsp;zadní zdi, týž prašně béžový běhoun; jedním tahem nic než ten jazýček neznělé, sotva ochmýřené něhy.</span></p>
          <p class="chunk" data-nb-ref-number="7" data-nb-words="120" data-nb-chars="715"><span class="idea" data-nb-ref-number="7" id="idea7" data-nb-words="120" data-nb-chars="715">Zbývá zjistit, čemu by&nbsp;se&nbsp;táhnul vstříc, jakým rozhodujícím dramatům nebo hrám. Rozpoutal by&nbsp;hrdina nedohledné bouřky jen tím, že&nbsp;by&nbsp;se&nbsp;trochu víc otřel o&nbsp;truhlu, kde už&nbsp;tak koule lehce duní při každém jeho kroku, přivolal by&nbsp;neznámého zachránce jediným rázným pohybem, kterým by&nbsp;vytrhl dýmku ze&nbsp;soudku a&nbsp;přiblížil ji&nbsp;k&nbsp;oknu? Poznal by&nbsp;na&nbsp;běhounu ráj při hroužení do&nbsp;šumů andělského prádla, objevil by&nbsp;přímo tady, v&nbsp;prohlubni pod podlahou, tajnou noční rezervu vnad, jejichž horké sálání by&nbsp;ho&nbsp;uchránilo i&nbsp;před chladem nové doby ledové? Nebo by&nbsp;měl konečně jen čas usednout zvolna na&nbsp;židli, čelem ke&nbsp;dveřím, nachýlit hlavu podle sklonu stropu a&nbsp;zvrátit k&nbsp;němu oko co&nbsp;koketní oběšenec, s&nbsp;patřičně vyplazeným jazykem?</span></p>
          <hr>
          <p class="chunk" data-nb-ref-number="8" data-nb-words="163" data-nb-chars="991"><span class="idea" data-nb-ref-number="8" id="idea8" data-nb-words="163" data-nb-chars="991">Na&nbsp;místech jsou bezpochyby matoucí už&nbsp;nesnáze s&nbsp;určením jejich mezí. Co&nbsp;tvoří hranice panství nebo sídla, kde hledat práh, za&nbsp;nímž se&nbsp;místa z&nbsp;okolního prostoru stahují sama do&nbsp;sebe? Jakými dveřmi se&nbsp;pak zas vytrácejí ven, a&nbsp;unikají ze&nbsp;svého dosahu? Jejich těkavost je&nbsp;činí neuchopitelnými i&nbsp;v&nbsp;jejich vlastním rámci; vnitřní dýchání nejpodivuhodnějších paláců&nbsp;– jako je&nbsp;nedokončený chrám šíleného katalánského architekta&nbsp;– při pohledu zblízka náhle ustává a&nbsp;nechává nás samy jen s&nbsp;kusem obyčejného, vyhaslého a&nbsp;mrtvého zdiva. Nejneprodyšnější cela se&nbsp;naproti tomu pootvírá už&nbsp;v&nbsp;hluku kroků, jímž vracející se&nbsp;vězeň rozeznívá chodbu, která k&nbsp;ní vede&nbsp;– tak jako vcházíme do&nbsp;podkrovní mansardy už&nbsp;ve&nbsp;chvíli, kdy míjíme pootevřené dveře blízkého výtahu. Cesta, po&nbsp;níž přicházíme k&nbsp;venkovské vile, už&nbsp;k&nbsp;ní patří stejně jako výhled, který se&nbsp;nám pak zevnitř nabídne na&nbsp;okolní krajinu, zákruty cesty se&nbsp;předem vplétají do&nbsp;obrysů domu a&nbsp;kreslí samy jeho tvar, tím určitěji, čím víc se&nbsp;k&nbsp;němu blížíme.</span></p>
          <p class="chunk" data-nb-ref-number="9" data-nb-words="200" data-nb-chars="1201"><span class="idea" data-nb-ref-number="9" id="idea9" data-nb-words="200" data-nb-chars="1201">Ani přitom pořádně nevíme, odkud sem směřujeme a&nbsp;odkdy, z&nbsp;jak dalekého až&nbsp;obzoru; vezl nás k&nbsp;vile až&nbsp;vlak, do&nbsp;něhož jsme nasedli dnes ráno, nebo už&nbsp;ten včerejší? Ne-li ten, do&nbsp;nějž jsme nastoupili před čtvrt stoletím? Snad odjakživa, říká si&nbsp;hrdina, byly všechny domy nebo ulice, které ho&nbsp;náhle upoutaly, už&nbsp;taky vzpomínkou na&nbsp;jiné ulice a&nbsp;domy a&nbsp;na vzrušení, které v&nbsp;něm vzbudily kdysi předtím, možná jen proto, že&nbsp;v&nbsp;nich prožil jakousi zapomenutou událost. I&nbsp;dekorace místa přitom musela hrát svou roli, jestliže mu&nbsp;tak utkvěla v&nbsp;paměti&nbsp;– a&nbsp;je-li už&nbsp;její zmrtvýchvstání ve&nbsp;tvarech jiného místa tak matoucí, že&nbsp;se&nbsp;stává událostí samo. Detektivní zápletka, která postupně prochází barem a&nbsp;hotelovou halou, golfovým hřištěm a&nbsp;pustým parkovištěm, večerní kanceláří žíhanou stíny žaluzií a&nbsp;noční vilovou čtvrtí, posiluje právě tak vlastní magii dekorací jako jí&nbsp;jen využívá k&nbsp;tomu, aby zvýšila poutavost svých vražd a&nbsp;únosů. Podstata věci tak jistě krok za&nbsp;krokem jen víc uniká; je&nbsp;příběh pouze zvláštním zhmotněním tajemství míst, činí je&nbsp;naopak tajemnými až&nbsp;on? Toužíme po&nbsp;dámách kvůli tomu, co&nbsp;skrývají pod sukní, nebo protože se&nbsp;v&nbsp;tom temném klenotu chceme dotknout jich samých, a&nbsp;jejich tajného dna?</span></p>
          <p class="chunk" data-nb-ref-number="10" data-nb-words="160" data-nb-chars="1010"><span class="idea" data-nb-ref-number="10" id="idea10" data-nb-words="160" data-nb-chars="1010">Vida, je&nbsp;to&nbsp;jako s&nbsp;tou vitrinkou a&nbsp;dámským kloboučkem. Při někdejším promítání filmového westernu zalehlého letním vedrem a&nbsp;líně se&nbsp;rozjíždějícího mezi prkennými domky cowboyské osady, jako ve&nbsp;vyprahlém a&nbsp;pustém labyrintu, se&nbsp;náhle cítil na&nbsp;domácí půdě, když jeden ze&nbsp;zlosynů filmu rozbil uprostřed ticha modistčinu vitrinu a&nbsp;vylovil z&nbsp;ní malý klobouček, koketně nasazený jako na&nbsp;hřad na&nbsp;dřevěnou tyčku. Jako by&nbsp;se&nbsp;tu&nbsp;náhle, vprostřed pustiny, dotkl pevného základu a&nbsp;jádra, v&nbsp;kloboučku vyhřezlém z&nbsp;rozbité vitrinky se&nbsp;mu&nbsp;ohlásil&nbsp;– a&nbsp;zhmotnil&nbsp;– celý jedinečný svět. Co&nbsp;k&nbsp;němu ale tolik mluvilo: brutálnost chlapíkova gesta (a&nbsp;dramatu, k&nbsp;němuž bylo signálem), ženský půvab kloboučku s&nbsp;křehkou precizností šperku, prkna a&nbsp;prach přízračné osady najednou jakoby zjevené&nbsp;– a&nbsp;vzbuzené k&nbsp;životu&nbsp;– nájezdem na&nbsp;vitrinu? Veškerou „podstatu“ světa, který před ním vyvstal, nejspíš tvořilo jen krátké zkřížení těch tří komponent; nic než společný povzdech kloboučku a&nbsp;vitrinky na&nbsp;pozadí pouště, která ho&nbsp;vzápětí zas vpíjí.</span></p>
          <p class="chunk" data-nb-ref-number="11" data-nb-words="125" data-nb-chars="796"><span class="idea" data-nb-ref-number="11" id="idea11" data-nb-words="125" data-nb-chars="796">Povzdech sám byl ke&nbsp;všemu jen ozvěnou: replikou obrázku z&nbsp;kresleného seriálu, na&nbsp;němž v&nbsp;dětství spatřil jednoho z&nbsp;hrdinů, jak vystrkuje z&nbsp;okna na&nbsp;klacíku vlastní širák, ve&nbsp;snaze vyprovokovat střelbu zákeřně ukrytého nepřítele. Když klobouk na&nbsp;dalším obrázku skutečně dostal dávku, pod níž se&nbsp;bezmocně hroutil a&nbsp;chřadnul, měnil se&nbsp;zároveň v&nbsp;nezapomenutelný a&nbsp;jedinečný předmět dík roztřeseným vlnovkám, jež k&nbsp;němu ilustrátor přidal jako poslední ozdobu. To, co&nbsp;výzkumníka přitahuje&nbsp;– a&nbsp;co se&nbsp;snaží povýšit na&nbsp;pevnou substanci&nbsp;– je&nbsp;ve&nbsp;skutečnosti pouhý skluz a&nbsp;žabka na&nbsp;vodě, letmá série přesunů v&nbsp;jeho paměti: cowboyská historka zhuštěná do&nbsp;emblematických znaků&nbsp;– klobouk a&nbsp;klacík, okenice&nbsp;– a&nbsp;krátce zas zahlédnutá vprostřed jiného fiktivního děje, za&nbsp;společným třasem kloboučku a&nbsp;rozbité výlohy.</span></p>
          <p class="chunk" data-nb-ref-number="12" data-nb-words="154" data-nb-chars="967"><span class="idea" data-nb-ref-number="12" id="idea12" data-nb-words="154" data-nb-chars="967">Jeho vyvolená místa jsou podobně nejistá a&nbsp;hybridní, skrývají touž těkavost za&nbsp;svou zdánlivou nehybností. Už&nbsp;v&nbsp;dětství hledal v&nbsp;půdě vily přemístěný salon, doupata, která si&nbsp;budoval na&nbsp;území dospělých, ho&nbsp;odtud měla přenést do&nbsp;neznámých budoárů. To, co&nbsp;mu&nbsp;činí místa blízkými, je&nbsp;záblesk jiných míst, jejichž vidina se&nbsp;v&nbsp;nich obráží, Chicago vprostřed Karlových Varů a&nbsp;salon na&nbsp;dně jezera. Výkladní skříně ho&nbsp;nikdy tak nepřitahují, jako když se&nbsp;v&nbsp;nich&nbsp;– „po vzoru“ památného verše jeho přítele&nbsp;– chvějí třás­ně deště, nejlákavější obchody jsou pro něj ty, které v&nbsp;duchu vidí vyrůstat uvnitř jiných, bar vyvstávající za&nbsp;pestrými flakonky voňavkářství nebo knihkupectví, v&nbsp;jehož svazky se&nbsp;pro něj mění polena srovnaná na&nbsp;regálech krámku s&nbsp;uhlím a&nbsp;dřívím. Proměna, kterou si&nbsp;od&nbsp;míst tak slibuje, spočívá možná už&nbsp;v&nbsp;tom letmém posunu jejich identity, i&nbsp;<em>lavatories</em> ho&nbsp;zřejmě svedly jako vidiny přemístěných obydlí, spíš než jako zásobárny radikálně „zhuštěné“ skutečnosti.</span></p>
          <p class="chunk" data-nb-ref-number="13" data-nb-words="277" data-nb-chars="1688"><span class="idea" data-nb-ref-number="13" id="idea13" data-nb-words="277" data-nb-chars="1688">Potěšení, které nachází v&nbsp;biografu, vyplývá hned z&nbsp;dvojího přemístění; zatímco sál kina se&nbsp;mění v&nbsp;loď, která s&nbsp;ním vyplouvá na&nbsp;cestu, obrazy na&nbsp;plátně mu&nbsp;umožňují vnikat do&nbsp;dalekých prostorů a&nbsp;residencí, ležících mimo dosah okolního světa a&nbsp;jeho každodenních nejistot. V&nbsp;divadle podobně vychutnává možnost obývat hodinu nebo dvě klamné interiéry vykouzlené na&nbsp;scéně kulisáky, vcházet sem s&nbsp;herci třaslavými dveřmi a&nbsp;ohřívat se&nbsp;tu&nbsp;u&nbsp;krbu s&nbsp;bledým ohněm bez žáru. Všude, kde se&nbsp;octne, se&nbsp;pokouší odhalit za&nbsp;dekorací scénu, jejíž představu místo vskrytu navozuje, aleje hřbitova se&nbsp;mu&nbsp;mění ve&nbsp;vylidněná korza, v&nbsp;parcích se&nbsp;otvírají neznámé honební revíry. Z&nbsp;nočního Muzea nebo Opery se&nbsp;stávají tiché továrny, světlo, které z&nbsp;nich občas září v&nbsp;pozdních hodinách, se&nbsp;zdá nasvědčovat tomu, že&nbsp;se&nbsp;tu&nbsp;nepřetržitě pracuje na&nbsp;tajných a&nbsp;temných zakázkách; velké obchodní domy se&nbsp;zas v&nbsp;noci proměňují v&nbsp;muzea, kde jsou pod náměsíčným dohledem několika nehybných manekýnů vystaveny jen řady prázdných obleků. V&nbsp;bytech, kam je&nbsp;pozván na&nbsp;večírek, se&nbsp;průzkumník aspoň snaží přesunout konverzace do&nbsp;kuchyně nebo do&nbsp;koupelny&nbsp;– jako do&nbsp;jiných salonů a&nbsp;hovoren&nbsp;–, stejně jako své rozhovory v&nbsp;hospodách rozvíjí s&nbsp;oblibou i&nbsp;na záchodcích. To&nbsp;všechno jako by&nbsp;mu&nbsp;přitom nestačilo, jde ve&nbsp;své posedlosti tak daleko, že&nbsp;chce uspořádat flám v&nbsp;taxíku nebo ve&nbsp;výtahové kabině a&nbsp;promítat přátelům film na&nbsp;plátno vynesené na&nbsp;seník, mezi kupky vyschlé trávy; s&nbsp;jedním z&nbsp;kamarádů zamýšlí založit divadlo v&nbsp;hasičské zbrojnici. Hlavní kouzlo míst, stručně řečeno, jako by&nbsp;pro něj spočívalo jen v&nbsp;jejich prolnutí s&nbsp;místy, které na&nbsp;jejich scénu přivolává odjinud a&nbsp;která tu&nbsp;chce náhle vidět vyvstávat jako v&nbsp;křišťálové kouli.</span></p>
          <p class="chunk" data-nb-ref-number="14" data-nb-words="260" data-nb-chars="1694"><span class="idea" data-nb-ref-number="14" id="idea14" data-nb-words="260" data-nb-chars="1694">Uprostřed všech těch hybridních vidin přitom vystupuje jeden zvláštní „model“, obraz <em>těkavého obydlí.</em> Nic hrdinu tak nevzruší jako nečekaně přemístěný příbytek, obytný prostor záludně přesunutý do&nbsp;cizího prostředí. Už&nbsp;banální lokály obchodů a&nbsp;výčepů, salonky zubařských nebo krejčovských čekáren, vzorně zařízené pokoje vystavené v&nbsp;prodejnách nábytku jsou mu&nbsp;matoucími příklady takových „vyhoštěných“ obydlí, zanechaných jako v&nbsp;transitu na&nbsp;chladně neosobních, průchozích místech. Stejně ho&nbsp;vyvádějí z&nbsp;míry hotely se&nbsp;svými divadelními pokoji a&nbsp;budoáry, najímanými k&nbsp;čistě soukromým představením; údiv a&nbsp;respekt, který v&nbsp;něm budí, ještě posílí poznání, že&nbsp;někteří dobrodruzi žijí v&nbsp;hotelích trvale, jako ve&nbsp;skutečných obydlích. Právě tak ho&nbsp;vzruší&nbsp;– a&nbsp;důvěrně se&nbsp;ho&nbsp;dotkne&nbsp;–, když zjistí, že&nbsp;lze bydlet v&nbsp;maringotce nebo v&nbsp;hausbotu, při pohledu na&nbsp;vyřazené tramvaje a&nbsp;vagony kotvící místo pavilonků v&nbsp;zahradách jeho spoluobčanů se&nbsp;v&nbsp;nich rázem vydává na&nbsp;rozhodující výpravu. A&nbsp;už se&nbsp;nezastaví, nepřestane větřit možná obydlí ve&nbsp;všem, co&nbsp;je&nbsp;zdálky nebo zblízka připomíná. Hlídací budky a&nbsp;kiosky v&nbsp;městských parčících, kupole observatoří a&nbsp;stánky pouličních střelnic, kde v&nbsp;pozadí visí jen strohé sádrové dýmky a&nbsp;kartonové terče, šatny fotbalistů ztroskotané v&nbsp;rohu opuštěných hřišť; jakákoli chatrč nebo kabina může nabídnout pohostinství výhonku obytného domu a&nbsp;nechat ho&nbsp;vypučet mezi svými stěnami, natolik, že&nbsp;s&nbsp;ním splyne. Každý z&nbsp;klíčících domů je&nbsp;nicméně domem jenom napůl, obydlí, které vyvstává za&nbsp;cizí dekorací, narušuje její identitu stejně, jako v&nbsp;ní hledá úlevu samo od&nbsp;sebe. Nic jistě není podivnější než to, že&nbsp;se&nbsp;nebydlí ve&nbsp;sklenících; nic&nbsp;– jenom představa, že&nbsp;se&nbsp;v&nbsp;nich bydlet dá.</span></p>
          <p class="chunk" data-nb-ref-number="15" data-nb-words="112" data-nb-chars="681"><span class="idea" data-nb-ref-number="15" id="idea15" data-nb-words="112" data-nb-chars="681">(Už komnaty zámků proměněných v&nbsp;muzea dovolovaly prohlédnout tu&nbsp;lest. Když jsme do&nbsp;nich vnikali pohledem, to&nbsp;se&nbsp;ví, narůstalo v&nbsp;nás také pokušení nechat se&nbsp;s&nbsp;nimi na&nbsp;zámku zavřít, bez ohledu na&nbsp;ochrannou šňůru do&nbsp;nich vklouznout a&nbsp;trochu v&nbsp;nich přece jen pobýt, strávit tu&nbsp;noc čtením starého svazku nebo oslavou zapomenutých narozenin. Naneštěstí jsme tušili, že&nbsp;by&nbsp;takové dobytí bylo čistě pomyslné, neméně chimérické, než bájné interiéry samy; opravdu navštívená komnata by&nbsp;byla jen chabým odleskem té&nbsp;scény, kam jsme chtěli vniknout, octli bychom se&nbsp;tu&nbsp;v&nbsp;místnosti jako každá jiná, místo té, která nás za&nbsp;šňůrou tak přitahovala právě tím, že&nbsp;se&nbsp;nám zároveň nabízela a&nbsp;odpírala.)</span></p>
          <p class="chunk" data-nb-ref-number="16" data-nb-words="156" data-nb-chars="977"><span class="idea" data-nb-ref-number="16" id="idea16" data-nb-words="156" data-nb-chars="977">Ulice, jejíž obraz před ním znovu vyplouvá z&nbsp;reklamního plakátu, po&nbsp;tom, co&nbsp;ji&nbsp;navštívil ve&nbsp;snu (i&nbsp;na plátnech slavných malířů objeví její repliky)&nbsp;– ta&nbsp;ulice už&nbsp;nabízí k&nbsp;obývání jen vzdušnou residenci, široce otevřenou do&nbsp;všech stran. Z&nbsp;chodníků, které se&nbsp;pod večerním nebem táhnou k&nbsp;obzoru podél ztemnělé vozovky, se&nbsp;místo budov zvedají kusy <em>nábytku</em>, samy veliké jako domy; ulice je&nbsp;chodba vyhnaná před práh, vlaštovka zmatená stmíváním spojuje jedním tahem její komody a&nbsp;skříně se&nbsp;spáleným nebem. Mizí tu&nbsp;i&nbsp;hranice mezi vnějškem a&nbsp;vnitřkem, nad jiné hybridní dekorace je&nbsp;zároveň ohraničená a&nbsp;prostupná. Hrdinovi tak zřejmě ztělesňuje jak šanci, již znamená být zároveň v&nbsp;závětří a&nbsp;k&nbsp;dispozici, bez pout, tak dávný strach lidí, že&nbsp;najdou svá pohostinná doupata nanovo vydaná v&nbsp;plen, zbavená důvěrnosti a&nbsp;znovu vystavená cizotě, proti níž si&nbsp;je&nbsp;zbudovali. Bledé odlesky vysílané ulicí do&nbsp;stmívání přitom působí magneticky, sama její ztroskotanost přitahuje jako naléhavý apel.</span></p>
          <p class="chunk" data-nb-ref-number="17" data-nb-words="213" data-nb-chars="1331"><span class="idea" data-nb-ref-number="17" id="idea17" data-nb-words="213" data-nb-chars="1331">Už&nbsp;to&nbsp;tak vypadá: to, čeho se&nbsp;hrdina tolik chytá, jsou jednoduše <em>nemožné úkryty.</em> Proto ho&nbsp;vzrušuje i&nbsp;skrýš bobrů, ten přístřešek z&nbsp;listí a&nbsp;polámaných větví, který si&nbsp;zvířata budují vprostřed řeky a&nbsp;který mu&nbsp;kdysi uhranul v&nbsp;jiném kresleném seriálu, jehož dva hrdinové se&nbsp;do&nbsp;bobří skrýše schovali, aby unikli pronásledovatelům. Vzdor nejisté podlaze, která pod kupolí z&nbsp;větví jen tak tak udržela vetřelce nad proudící řekou<a href="../Text/zprava_o_mistech_021.xhtml#footnote-004">*</a>, mu&nbsp;jejich návštěva u&nbsp;bobrů připadala jako vzácná výsada, natolik, že&nbsp;si&nbsp;slíbil udělat všechno pro to, aby se&nbsp;v&nbsp;bobřím domku jednou octl sám. V&nbsp;očekávání té&nbsp;slavné chvíle si&nbsp;aspoň závrať, již pocítil nad bobří chýší, prožije znovu při pohledu na&nbsp;jiné fantomatické obydlí, jež před ním tentokrát vyvstane jako ve&nbsp;zlém snu: vybombardovaný činžák, nad nějž se&nbsp;vznesl s&nbsp;kamerou jakéhosi dokumentu a&nbsp;v&nbsp;jehož troskách vidí celé kusy ložnic a&nbsp;kuchyní zachované i&nbsp;s&nbsp;původním nábytkem a&nbsp;vybavením, včetně černých tyček salámů zavěšených na&nbsp;stěnu spíže. Zatímco intimita domova tu&nbsp;přežívá prostřednictvím svých nejdůvěrnějších znamení, úkryt, který ji&nbsp;chránil, odhaluje svou fatální chatrnost a&nbsp;trvalost hrozby, kterou se&nbsp;marně snažil zažehnat; i&nbsp;sál biografu, jaksi v&nbsp;protikladu k&nbsp;tomu, který si&nbsp;hrdina chtěl zřídit ve&nbsp;svém vysněném sídle, náhle jen bezedně zeje vstříc nehostinnému světu, jeho větrné a&nbsp;cizí pustině.</span></p>
          <p class="chunk" data-nb-ref-number="18" data-nb-words="172" data-nb-chars="1026"><span class="idea" data-nb-ref-number="18" id="idea18" data-nb-words="172" data-nb-chars="1026">Zároveň s&nbsp;umíráčkem ohlašujícím konec zaniklého řádu zní přitom z&nbsp;trosek domu cosi jako signál k&nbsp;nové plavbě; destrukce dala také budově volněji vydechnout, podobně jako zchátralým dekoracím hrdinovy Plzně, a&nbsp;otevřela ji&nbsp;jiné, širší existenci. Když s&nbsp;ním po&nbsp;ohlášení bojů ve&nbsp;městě prchala matka z&nbsp;bytu, barikády, přes něž jej přenášela, ho&nbsp;právě tak plnily hrůzou i&nbsp;údivem, při pohledu na&nbsp;skříně nebo věšáky trčící porůznu z&nbsp;hromad hrubých dlažebních kostek. Vystěhovaný nábytek jako by&nbsp;už&nbsp;tenkrát prozrazoval utajenou pravdu, byl rázem bližší a&nbsp;důvěrnější, než nábytek v&nbsp;bytě a&nbsp;vybízel ho&nbsp;sdílet s&nbsp;ním ulici jako vzdušnou bobří chatrč. Jako by&nbsp;hrdina od&nbsp;počátku věřil jen úkrytům, které neskrývají svou křehkost, a&nbsp;místa pro něj byla tím opravdověji místy, čím víc byla vystavena zničení a&nbsp;musela vzdorovat jeho hrozbě. Snad už&nbsp;měl tenkrát v&nbsp;sobě i&nbsp;předtuchu toho dne, kdy se&nbsp;dostaví k&nbsp;zubaři a&nbsp;octne se&nbsp;v&nbsp;hale svého prvního obydlí&nbsp;– téhož, z&nbsp;nějž prchali koncem války&nbsp;– změněné z&nbsp;kdysi tak intimní scény v&nbsp;neosobní ordinaci…</span></p>
          <p class="chunk" data-nb-ref-number="19" data-nb-words="207" data-nb-chars="1313"><span class="idea" data-nb-ref-number="19" id="idea19" data-nb-words="207" data-nb-chars="1313">Se&nbsp;svým nejistým vybavením, pouličním nábytkem, zdmi bez střechy a&nbsp;salámy, které na&nbsp;nich visí jako v&nbsp;dospělé, zvětšené verzi jeho dávné hračky, dřevěné makety hokynářství, mu&nbsp;ty&nbsp;sporné a&nbsp;odkryté úkryty naznačují možnost zabydlet se&nbsp;jaksi přímo v&nbsp;ohrožení, vyjít vstříc nepřátelskému světu a&nbsp;přitom docela neopustit dětský pokoj a&nbsp;jeho poklady. Opravdu ideální dům by&nbsp;měl nejspíš spočívat jen na&nbsp;neexistenci pevných základů, být opatřen dveřmi trvale zmítanými větrem&nbsp;– mezi životem a&nbsp;smrtí&nbsp;– jako vrátka předměstských hřbitovů a&nbsp;střechou vzdutou jen krátkým povzdechem kupole z&nbsp;listí, co&nbsp;jedinou observatoří. Intimita sídla by&nbsp;splývala s&nbsp;přijatou a&nbsp;tím jaksi i&nbsp;oddálenou, zpátky ven obrácenou cizotou, úkryt, který by&nbsp;tu&nbsp;hrdina našel, by&nbsp;byl jistý jen natolik, nakolik by&nbsp;dovolil kdykoli zpochybnit svou odolnost a&nbsp;obyvatelnost. Výzkumník, jinak řečeno, by&nbsp;tu&nbsp;spočinul jen mezi chvějivými stěnami utkanými z&nbsp;přízně i&nbsp;nepřízně, ze&nbsp;zkřížených vláken cizoty a&nbsp;důvěrnosti. Také hrdina <em>Casablanky</em> není nikdy víc doma, než když se&nbsp;ve&nbsp;svém bílém sklepnickém saku octne sám v&nbsp;přítmí a&nbsp;klamném přepychu zavřeného baru, zatímco o&nbsp;okna se&nbsp;nepřestává otírat slídivý reflektor blízké strážní věže. Právě tak, říká si, obývá nejlépe svůj salon krejčí, který z&nbsp;něj zákazníka vyvádí na&nbsp;procházku a&nbsp;opravuje na&nbsp;něm oblek za&nbsp;chůze.</span></p>
          <p class="chunk" data-nb-ref-number="20" data-nb-words="65" data-nb-chars="410"><span class="idea" data-nb-ref-number="20" id="idea20" data-nb-words="65" data-nb-chars="410">Aby své úkryty lépe zabezpečil, stačilo by&nbsp;mu&nbsp;je&nbsp;vtáhnout do&nbsp;vlastních přesunů, vybírat si&nbsp;a&nbsp;obývat domy, které jsou samy v&nbsp;pohybu, jako rozjetý vlak. Nejsme nejlépe chránění právě na&nbsp;cestách? I&nbsp;bezpečnost příbytků vzrůstá s&nbsp;jejich těkavostí a&nbsp;relativitou, jako jen houpání lodi zase smazává hrozbu, kterou signalizuje. Po&nbsp;dlouhých létech, kdy těkavé úkryty obýval na&nbsp;dálku, mu&nbsp;jistě zbývá je&nbsp;doopravdy poznat.</span></p>
          <hr>
          <p class="chunk" data-nb-ref-number="21" data-nb-words="182" data-nb-chars="1216"><span class="idea" data-nb-ref-number="21" id="idea21" data-nb-words="182" data-nb-chars="1216"><em><a href="../Text/zprava_o_mistech_021.xhtml#footnote-004-backlink">*</a> Kontrast mezi pohostinným vzhledem skrýše a&nbsp;jejím nepohodlným vnitřkem, mezi představou útulku, kterou skrýš navozuje, a&nbsp;její neschopností jej opravdu poskytnout, vzhledem ke&nbsp;své znepokojivé křehkosti, je&nbsp;na&nbsp;ní&nbsp;bezpochyby to&nbsp;nej­svůdnější. Jisté městské plovárny – pařížské nebo štrasburské – z&nbsp;počátku 20.&nbsp;století jsou v&nbsp;tomto smyslu velké bobří chatrče, samy vzrušující tím, jak zároveň přitahují a&nbsp;odpuzují. Jejich střízlivě funkční, ale subtilně členěná architektura – útlé sloupky a&nbsp;kachlíkové obkládání, klenutá pokladní okýnka, palubní schůdky a&nbsp;kruhová podlaží&nbsp;– se&nbsp;zdá vhodná k&nbsp;prodlouženému pobytu a&nbsp;výzkumu, který by&nbsp;byl nepřetržitou, nedohledně obnovitelnou slavností k&nbsp;obrazu důvtipného bludiště, které budova tvoří; když do&nbsp;ní&nbsp;ale pronikneme, zažijeme tu&nbsp;jen ponižující obřady, při nichž jsme – nazí a&nbsp;zimničně roztřesení – trvale vystaveni průvanu, řvoucímu davu a&nbsp;ledové, chlorované vodě, rozlévající se&nbsp;z&nbsp;bazénu až&nbsp;k&nbsp;šatnám a&nbsp;zbavující budovu veškeré intimity. Stačí nicméně vyjít zpátky na&nbsp;ulici, abychom znovu začli snít o&nbsp;jakési pravé návštěvě místa, kterou bychom s&nbsp;několika flamendry podnikli vprostřed noci a&nbsp;aniž bychom si&nbsp;svlékli smokingy a&nbsp;róby nasáklé výpary baru, kde jsme byli předtím…</em></span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zprava_o_mistech_022.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>