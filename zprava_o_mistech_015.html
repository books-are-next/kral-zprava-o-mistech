<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="5/ Tajná Plzeň…">
    <meta name="apple-mobile-web-app-capable" content="yes">
    <title>5/ Tajná Plzeň…</title>
    <link rel="stylesheet" href="./style/style.min.css" media="screen" integrity="sha256-AqRi5WZDJKrL/wsJzC4Oi6o77qkJtfT6t3Uy7q+WPzY=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Petr Král: Zpráva o místech">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Zpráva o místech">
    <meta property="og:title" content="Zpráva o místech">
    <meta property="og:type" content="book">
    <meta property="og:book:author" content="Petr Král">
    <meta property="twitter:title" content="Petr Král: Zpráva o místech">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./zprava_o_mistech_014.html">
    <link rel="next" href="./zprava_o_mistech_016.html">
    <meta name="nb-order" content="11">
    <link rel="self" href="zprava_o_mistech_015.html">
    <meta name="nb-identifier" content="kral-zprava-o-mistech-ac83b75">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3288" data-nb-chars="20772">
    <nav role="doc-toc">
      <ul class="plain section">
        <li><a href="zprava_o_mistech_006.html">Věnování</a></li>
        <li><a href="zprava_o_mistech_007.html">Citát</a></li>
        <li><a href="zprava_o_mistech_008.html">Jako každé šetření...</a></li>
        <li><a href="zprava_o_mistech_009.html">I</a>
          <ul class="plain">
            <li><a href="zprava_o_mistech_010.html">1/ Cesta ven</a></li>
            <li><a href="zprava_o_mistech_011.html">2/ Residence</a></li>
            <li><a href="zprava_o_mistech_012.html">3/ Území</a></li>
            <li><a href="zprava_o_mistech_013.html">4/ Panství</a></li>
          </ul>
        </li>
        <li><a href="zprava_o_mistech_014.html">II</a>
          <ul class="plain">
            <li><a href="zprava_o_mistech_015.html">5/ Tajná Plzeň…</a></li>
            <li><a href="zprava_o_mistech_016.html">6/ …čili cesta kolem ničeho</a></li>
            <li><a href="zprava_o_mistech_017.html">7/ Do Ameriky</a></li>
            <li><a href="zprava_o_mistech_018.html">8/ O&nbsp;skrytém životě maket</a></li>
          </ul>
        </li>
        <li><a href="zprava_o_mistech_019.html">III</a>
          <ul class="plain">
            <li><a href="zprava_o_mistech_021.html">9/ Místa bez kontur</a></li>
            <li><a href="zprava_o_mistech_022.html">10/ Paříž</a></li>
            <li><a href="zprava_o_mistech_023.html">11/ Vyjet</a></li>
            <li><a href="zprava_o_mistech_024.html">12/ Fasáda</a></li>
            <li><a href="zprava_o_mistech_025.html">P.&nbsp;S.</a></li>
          </ul>
        </li>
        <li><a href="zprava_o_mistech_026.html">DOKUMENTY</a></li>
        <li><a href="zprava_o_mistech_027.html">V&nbsp;panství bodláků I</a></li>
        <li><a href="zprava_o_mistech_028.html">V&nbsp;panství bodláků II</a></li>
        <li><a href="zprava_o_mistech_029.html">Návštěva v&nbsp;rue Montmartre</a></li>
        <li><a href="zprava_o_mistech_030.html">Sen z&nbsp;30.&nbsp;dubna</a></li>
        <li><a href="zprava_o_mistech_031.html">Rue Montmartre po roce</a></li>
        <li><a href="zprava_o_mistech_032.html">Ediční poznámka </a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zprava_o_mistech_014.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="15"><span class="idea" data-nb-ref-number="1" id="idea1" data-nb-words="3" data-nb-chars="15">5/ Tajná Plzeň…</span></h1>
        <section>
          <p class="chunk" data-nb-ref-number="2" data-nb-words="85" data-nb-chars="501"><span class="idea" data-nb-ref-number="2" id="idea2" data-nb-words="85" data-nb-chars="501">Jednoho dne&nbsp;– stejně jako jeho nejbližší přátelé&nbsp;– dostal neodvratný příkaz, po&nbsp;němž musel rodinnou vilu opustit jakoby navždycky. Vyhnali je&nbsp;přitom ven z&nbsp;úkrytu, do&nbsp;chladna a&nbsp;na světlo dne jen proto, aby je&nbsp;znovu zavřeli o&nbsp;kus dál, za&nbsp;zdmi kasáren. Jeho posádkové město, Plzeň, nepůsobí o&nbsp;nic přívětivěji než jiná, „mazáci“, jen co&nbsp;sem dorazí, ho&nbsp;taky hned varují: „není tu&nbsp;nic, uvidíš“. Krátce nato si&nbsp;nicméně začne město zalidňovat po&nbsp;svém, novým průzkumem míst a&nbsp;pátráním po&nbsp;jejich skrytém životě.</span></p>
          <p class="chunk" data-nb-ref-number="3" data-nb-words="203" data-nb-chars="1342"><span class="idea" data-nb-ref-number="3" id="idea3" data-nb-words="203" data-nb-chars="1342">Hned masivní a&nbsp;trochu nadutá budova starého Divadelního skladiště nepatří jen k&nbsp;nejpozoruhodnějším almarám, které denně trčí do&nbsp;stmívání. Její sloní těžkopádnost, jakoby vypleněná šeď zdí zpestřených jen strohou výzdobou&nbsp;– pouhými reliefními náznaky čtverhranných sloupů&nbsp;– dávají tušit za&nbsp;svým mlčením i&nbsp;špatně potlačovaný povzdech. Pokaždé, když navečer míjí budovu jako vyhaslou planetu a&nbsp;vzhlíží k&nbsp;špinavému skleněnému půlměsíci nad vchodem, kam se&nbsp;věší zbytky denního světla, cítí se&nbsp;v&nbsp;sobě zpřesňovat představu události, s&nbsp;níž se&nbsp;mu&nbsp;skladiště zdá spojeno. K&nbsp;tomu, aby narazil na&nbsp;její stopu, by&nbsp;bezpochyby stačilo prolistovat staré noviny; někdy počátkem dvacátých let, říká si, sotva pár měsíců po&nbsp;tom, co&nbsp;bylo slavně dostavěno, vzrušilo až&nbsp;dosud panenské skladiště veřejnost díky záhadné vraždě, jejíž pachatelé skryli svou oběť&nbsp;– nejspíš s&nbsp;pomocí skladníka&nbsp;– právě v&nbsp;něm. K&nbsp;obrazu budovy samotné, která musela být při otevření poslední architektonickou novinkou, byla bezpochyby obětí mladičká, sotva šestnáctiletá dívka; po&nbsp;objevení zločinu mohlo zato skladiště už&nbsp;jen poklidně stárnout, natolik napříště patřilo k&nbsp;paměti města a&nbsp;k&nbsp;zásobě jeho nedosněných snů… Stačí však, když výzkumník zajde do&nbsp;protějšího výčepu (kde se&nbsp;do&nbsp;povyku vojáků jako on&nbsp;mísí řev opilců v&nbsp;civilu), aby tu&nbsp;prožil stmívání jako novou zápletku temného případu.</span></p>
          <p class="chunk" data-nb-ref-number="4" data-nb-words="120" data-nb-chars="767"><span class="idea" data-nb-ref-number="4" id="idea4" data-nb-words="120" data-nb-chars="767">Podobné orientační body mu&nbsp;poskytne letitá synagoga, omšelý hotel nebo krám starého fotografa. Celé město, jakoby uzavřené samo v&nbsp;sobě dík tomu, že&nbsp;je&nbsp;nemůže opustit bez povolení, se&nbsp;pro něj mění v&nbsp;tajné, průzkumu hodné území. I&nbsp;místa, kam se&nbsp;chodí zhostit přesně vymezených úkolů&nbsp;– jako ty&nbsp;městské hotely, kde ho&nbsp;jakožto „obránce vlasti“ jsou ochotni přijmout v&nbsp;dámském doprovodu&nbsp;– dostávají vzápětí širší a&nbsp;bohatší smysl, který to&nbsp;anekdotické určení přerůstá. Stačí, když si&nbsp;při večerních návratech do&nbsp;kasáren, nasáklý pivem a&nbsp;přiměřeným steskem, zvykne zastavit se&nbsp;na&nbsp;kraji jakéhosi sídliště a&nbsp;nechat tu&nbsp;v&nbsp;blátě poslední svobodnou loužičku; jinak obyčejná scenérie rázem získá důležitost památného místa, podobně jako banální pole, kde kdysi došlo ke&nbsp;slavné bitvě.</span></p>
          <p class="chunk" data-nb-ref-number="5" data-nb-words="153" data-nb-chars="1007"><span class="idea" data-nb-ref-number="5" id="idea5" data-nb-words="153" data-nb-chars="1007">Většina jeho záchytných bodů jej nicméně přitahuje sama o&nbsp;sobě, jedinečnou „magií“ dekorace a&nbsp;předmětů, které ji&nbsp;spolutvoří. Majestátní hotel <em>Continental</em> si&nbsp;jej nezískal jen svým jménem, v&nbsp;němž doznívá echo stejnojmenného swingového hitu protkané lesky zlaté a&nbsp;černé viněty staré desky Brunswick. Líbí se&nbsp;mu&nbsp;taky&nbsp;– a&nbsp;především&nbsp;– zaprášená tiskací písmena hláskující němě jméno hotelu na&nbsp;střeše budovy a&nbsp;podpíraná útlým kovovým lešením, k&nbsp;němuž neznámí údržbáři občas přistavují žebříky kreslené ještě tenčí linkou proti šedavému nebi. Sotva se&nbsp;obrátí k&nbsp;hotelu na&nbsp;hlavním náměstí, písmena vyvstávají&nbsp;– naruby&nbsp;– nad střechami, v&nbsp;ústí přilehlé ulice, jako nejkřehčí fata morgana… Biograf jménem Hvězda je&nbsp;podobně důležitý jak tím, že&nbsp;sám jeho název připomíná starý film (<em>Hotel Modrá hvězda</em>)&nbsp;– a&nbsp;propůjčuje tak jaksi prchavým vidinám plátna solidnost budovy&nbsp;–, tak skleněnou polokoulí nad vchodem, blízkou zároveň markýze Divadelního skladiště a&nbsp;kupoli, jíž si&nbsp;náš hrdina představuje završeno své ideální sídlo.</span></p>
          <p class="chunk" data-nb-ref-number="6" data-nb-words="100" data-nb-chars="653"><span class="idea" data-nb-ref-number="6" id="idea6" data-nb-words="100" data-nb-chars="653">K&nbsp;místům, která ho&nbsp;lákají&nbsp;– a&nbsp;z&nbsp;nichž postupně skládá své soukromé město&nbsp;– patří stejně uzavřené scény-úkryty jako otevřené prostory, louky a&nbsp;parcely, jimiž se&nbsp;Plzeň obrací k&nbsp;okolnímu venkovu. Prostory zvlášť schopné kompenzovat jeho situaci vězně, a&nbsp;které se&nbsp;mu&nbsp;nabízejí i&nbsp;při povinném výcviku, směřujícím většinou právě do&nbsp;pustiny a&nbsp;zeleně městských okrajů. Velký plynojem vztyčený jako maják za&nbsp;plotem kasáren, na&nbsp;kraji nedohledných polí, mu&nbsp;umožňuje unikat do&nbsp;prostoru fiktivních příběhů, vzduch, který se&nbsp;kolem rozechvívá za&nbsp;jistých horkých nedělí, mění každý šroub v&nbsp;kovové mase v&nbsp;zárodek netušené zápletky tajemného románu nebo filmového seriálu.</span></p>
          <p class="chunk" data-nb-ref-number="7" data-nb-words="122" data-nb-chars="753"><span class="idea" data-nb-ref-number="7" id="idea7" data-nb-words="122" data-nb-chars="753">Občas objeví volný prostor i&nbsp;v&nbsp;areálu kasáren, jako to&nbsp;ráno, kdy se&nbsp;jejich výcvik omezí na&nbsp;vágní školení, k&nbsp;němuž se&nbsp;– v&nbsp;mírném dešti&nbsp;– uvelebí na&nbsp;zarostlém území kus od&nbsp;plotu z&nbsp;ostnatých drátů. Mezi kopřivami, trsy vysoké trávy a&nbsp;rezavými zbytky bůhvíjakého válečného stroje, které z&nbsp;nich tu&nbsp;a&nbsp;tam čouhají, je&nbsp;náhle zase zpátky ve&nbsp;svém „panství bodláků“, tom dráždivém skladišti možností (kout mu&nbsp;dokonce našeptá nové pokračování básně, kterou kdysi panství věnoval; představa smrti tu&nbsp;tentokrát bude všudypřítomná). I&nbsp;řeči jejich desátníka se&nbsp;tu&nbsp;neodvratně rozpouštějí v&nbsp;tichu, než matoucí seanci dovrší němá, ale výhružná událost: tělo epileptického spoluvězně se&nbsp;v&nbsp;náhlé křeči zhroutí do&nbsp;trávy, jako by&nbsp;ho&nbsp;neznámá síla přibila přímo k&nbsp;pustině místa…</span></p>
          <p class="chunk" data-nb-ref-number="8" data-nb-words="52" data-nb-chars="294"><span class="idea" data-nb-ref-number="8" id="idea8" data-nb-words="52" data-nb-chars="294">Když se&nbsp;vzdor všemu za&nbsp;dráty dál dusí, stačí, aby se&nbsp;vydal na&nbsp;nádraží, sedl si&nbsp;na&nbsp;peron a&nbsp;němě přihlížel věčnému kolotoči příjezdů a&nbsp;odjezdů. Dokud se&nbsp;o&nbsp;něj otírá, šum anonymního lidského příboje ho&nbsp;chrání a&nbsp;drží v&nbsp;bezpečné vzdálenosti od&nbsp;všeho, od&nbsp;cizoty okolního světa i&nbsp;od vlastní prázdnoty.</span></p>
          <p class="chunk" data-nb-ref-number="9" data-nb-words="131" data-nb-chars="831"><span class="idea" data-nb-ref-number="9" id="idea9" data-nb-words="131" data-nb-chars="831">Ještě po&nbsp;svém přeložení na&nbsp;velitelství, do&nbsp;středu města, se&nbsp;bude chytat pohledem spásné rozlohy za&nbsp;oknem: velkého hřiště, které se&nbsp;v&nbsp;zimě polévá a&nbsp;mění v&nbsp;městské kluziště. V&nbsp;porovnání s&nbsp;jeho bílou, větrnou pustinou se&nbsp;domy vystupující v&nbsp;jejím pozadí, za&nbsp;řídkým drátěným plotem, podobají pouhým kulisám. Hřiště zároveň tvoří jakýsi nehlasný vír, kolem nějž se&nbsp;tajemně shlukují nejpamátnější scény vyvstalé z&nbsp;každodenního hemžení; právě na&nbsp;jeho prahu, ne&nbsp;jinde, se&nbsp;jednoho krásného dne, za&nbsp;nadšeného řevu celého pluku, octla „Pastelka“ pod náklaďákem s&nbsp;mrtvým vrabcem v&nbsp;pochvě. V&nbsp;jednom zimním ránu, chvíli před svítáním, vnímá hrdina jako zvláštní prozření jen to, že&nbsp;vidí vzdálené domy celé probledlé, jakoby definitivně neobydlené, a&nbsp;cítí je&nbsp;třást se&nbsp;spolu s&nbsp;lampami&nbsp;– dosud rozžatými&nbsp;– jimiž pohupuje vítr nad prázdným kluzištěm.</span></p>
          <p class="chunk" data-nb-ref-number="10" data-nb-words="114" data-nb-chars="687"><span class="idea" data-nb-ref-number="10" id="idea10" data-nb-words="114" data-nb-chars="687">Každé z&nbsp;jeho míst ho&nbsp;obývá ještě víc, než on&nbsp;pobývá v&nbsp;něm, až&nbsp;se&nbsp;samo stane součástí těch důvěrných chimér, jejichž masu v&nbsp;něm předtím rozčeřilo. Pátrač místo pouze nezabydluje svými vizemi, také ho&nbsp;v&nbsp;sobě uzavírá a&nbsp;nosí jako vizi navíc. I&nbsp;městské pivovary, vzdor svému světovému renomé, se&nbsp;stanou součástí jeho vnitřní rezervy; když poprvé spatří z&nbsp;můstku nad řekou jejich pobledlé věže, připomínající zestárlou pevnost, rázem se&nbsp;octnou na&nbsp;seznamu míst, která si&nbsp;slibuje prozkoumat pozorněji. A&nbsp;nezklamou ho&nbsp;ani v&nbsp;den, kdy se&nbsp;na&nbsp;ně&nbsp;jde podívat zblízka; jejich přitažlivost se&nbsp;zpřesní zvlášť ve&nbsp;chvíli, kdy poblíž pivovarů objeví starý dřevěný hangár a&nbsp;zjihle v&nbsp;něm pozná pravý kuželník.</span></p>
          <p class="chunk" data-nb-ref-number="11" data-nb-words="121" data-nb-chars="740"><span class="idea" data-nb-ref-number="11" id="idea11" data-nb-words="121" data-nb-chars="740">Jméno objektu jej tentokrát vzrušuje neméně, než on&nbsp;sám&nbsp;– jméno, nebo spíš jedinečné pouto, které je&nbsp;k&nbsp;objektu váže. Nejde-li o&nbsp;víc než o&nbsp;boudu z&nbsp;nahrubo spojených prken, souzní jen o&nbsp;to lépe s&nbsp;tím slovem&nbsp;– KUŽELNÍK&nbsp;–, které při každém vyslovení matně zaduní, jako by&nbsp;velká koule vrazila do&nbsp;všech čtyř prkenných stěn najednou. Sama dutina boudy jako by&nbsp;tím dostávala zvláštní hutnost, objekt a&nbsp;jeho jméno se&nbsp;nad jejím zvučným prázdnem uzavírají jako nad příkladným vzorkem&nbsp;– a&nbsp;koncentrátem&nbsp;– skutečnosti vůbec. Dostatečný důvod k&nbsp;tomu, aby hrdina zahrnul kuželník (tak jako plynojem nebo skleněnou markýzu) do&nbsp;svého „základního slovníku“: mezi slova-objekty, která mu&nbsp;při každém novém setkání připadají jako <em>důkazy&nbsp;–</em> třebaže mu&nbsp;uniká, čeho.</span></p>
          <hr>
          <p class="chunk" data-nb-ref-number="12" data-nb-words="113" data-nb-chars="766"><span class="idea" data-nb-ref-number="12" id="idea12" data-nb-words="113" data-nb-chars="766">Všem scenériím jeho „tajné Plzně“ je&nbsp;napřed bezpochyby společná více méně pokročilá zchátralost&nbsp;– patina, která z&nbsp;nich dělá jen zbytky bývalé slávy. Potvrzuje to&nbsp;jistě výzkumníkovu slabost pro svět minulosti; pravdivost, již tomu světu přisuzuje, však spočívá i&nbsp;v&nbsp;jeho věcné realitě. Starý plynojem nebo sklad jsou pro něj taky víc a&nbsp;autentičtěji plynojemem a&nbsp;skladištěm než jejich současné varianty, vyrobené z&nbsp;příliš lehkých (ne-li čistě syntetických) hmot, jejich hutná a&nbsp;impozantní masa žije díky své omšelosti i&nbsp;bohatším životem. Tím, jak zpochybňuje jejich praktickou užitečnost, dává dokonce omšelost objektům širší identitu, otvírá před nimi možnost nového, neznámého využití, díky níž dýchají víc zeširoka v&nbsp;šedi dní, proti přísnému obzoru kasárenských let.</span></p>
          <p class="chunk" data-nb-ref-number="13" data-nb-words="246" data-nb-chars="1578"><span class="idea" data-nb-ref-number="13" id="idea13" data-nb-words="246" data-nb-chars="1578">Plzeň, jeho posádková díra, je&nbsp;nicméně pro našeho hrdinu i&nbsp;trapnou mezerou v&nbsp;paměti, prázdnem, které zaplňuje stejně obrazy a&nbsp;slovy jako vzpomínkami. Scenérie města jsou ostatně většinou nejen zchátralé, ale taky nepůvodní a&nbsp;odvozené, pouhé chudší repliky a&nbsp;imitace míst známých odjinud, z&nbsp;jiných měst a&nbsp;končin. Svou vlastní podobou mu&nbsp;Plzeň jen připomíná minulost, kterou nechal před jejím prahem; nejmasivnější objekty města ztrácejí identitu a&nbsp;rozplývají se&nbsp;v&nbsp;mlze, jako vágní ozvěny dalekých modelů. Starý most nad řekou je&nbsp;tak jen chudší&nbsp;– a&nbsp;menší&nbsp;– příbuzný Karlova, za&nbsp;nímž místo toho solidního kamenného labyrintu, Malé Strany, leží pouze zamlklé bludiště předměstských zahrádek; jedna z&nbsp;městských čtvrtí má&nbsp;aspoň totéž jméno&nbsp;– Letná&nbsp;– jako čtvrť hlavního města, kam dojížděl za&nbsp;zvlášť důležitým přítelem-spiklencem, který je&nbsp;teď sám v&nbsp;exilu „za dráty“ a&nbsp;jehož křestní jméno zas přeludně poblikává z&nbsp;názvu Prokopovy třídy, přímo ve&nbsp;středu Plzně. Plynojem za&nbsp;kasárnami je&nbsp;právě tak replikou toho, který zná z&nbsp;Libně, sotva ozvláštněnou tím, že&nbsp;plynojem tady vyjel z&nbsp;města až&nbsp;na&nbsp;kraj polí. I&nbsp;tajemná kamenná koule obtočená rezavým ostnatým drátem, kterou hrdina najde zavěšenou na&nbsp;komínu staré továrny, je&nbsp;vzdor své hmotnosti spíš mlhavé echo: reminiscence na&nbsp;jinou zchátralou továrnu a&nbsp;její pustý dvůr, kde mohl jako dítě sondovat ticho nejedné neděle. Má-li Plzeň vlastní jedinečnou atrakci, je&nbsp;jí&nbsp;ještě tak nejspíš přehlídka starých fasád s&nbsp;velkými oprýskanými reklamami, které lemují jednu z&nbsp;okružních tříd města a&nbsp;jsou přímo příkladným ztělesněním jiné, minulé epochy.</span></p>
          <p class="chunk" data-nb-ref-number="14" data-nb-words="216" data-nb-chars="1360"><span class="idea" data-nb-ref-number="14" id="idea14" data-nb-words="216" data-nb-chars="1360">Minulost jej svírá ze&nbsp;všech stran, nahrazuje mu&nbsp;stejně přítomnost jako požírá jeho budoucnost. Je-li schopen ztuhnout před domovním průčelím a&nbsp;zkoumat pohledem římsu nebo balkon, jako by&nbsp;na&nbsp;tom závisela jeho existence, ví&nbsp;dobře, že&nbsp;je&nbsp;to&nbsp;jen kvůli vzpomínce, v&nbsp;niž se&nbsp;objekt vzápětí promění a&nbsp;kterou si&nbsp;předem, jak může, vrývá do&nbsp;paměti. Společně se&nbsp;sklonem k&nbsp;nostalgii, který v&nbsp;něm posílila, ho&nbsp;izolace v&nbsp;kasárnách vede také k&nbsp;tomu, že&nbsp;přehlíží rozličná bohatství světa jako navždy ztracený poklad, připomíná si&nbsp;jak celou vlastní minulost, tak uplynulé sezóny dějin. Nanovo jsou tu&nbsp;všichni a&nbsp;táhnou mu&nbsp;v&nbsp;dlouhém defilé hlavou, od&nbsp;posledních bojarů vztyčených v&nbsp;oknech petrohradských paláců, než odhodlaně vyprázdní na&nbsp;ex&nbsp;svou láhev vodky, po&nbsp;první průkopníky trampingu táhnoucí s&nbsp;kytarou na&nbsp;španělskou frontu, v&nbsp;hlaholícím konvoji interbrigadistů. Jak to&nbsp;zas a&nbsp;zas probírá, od&nbsp;detailu k&nbsp;detailu a&nbsp;zlomek po&nbsp;zlomku, tráví doslova čas tím, že&nbsp;si&nbsp;vzpomíná na&nbsp;svět. Ještě v&nbsp;období poplachů, kdy spolu s&nbsp;ostatními nesvléká polní uniformu a&nbsp;nepřestává čekat na&nbsp;signál, který&nbsp;– podle jejich pohlavárů&nbsp;– zahájí poslední válku, prodlouží své loučení četbou Prousta, jehož Hledání vnímá jako srdceryvnou závěť; předem nad ním oplakává zmizelou planetu, jeho stesk po&nbsp;ztraceném čase Proustovy doby ještě násobí smutek z&nbsp;představy, že&nbsp;některé kapitoly už&nbsp;nestačí přečíst.</span></p>
          <p class="chunk" data-nb-ref-number="15" data-nb-words="160" data-nb-chars="998"><span class="idea" data-nb-ref-number="15" id="idea15" data-nb-words="160" data-nb-chars="998">Sdílí dokonce svou nostalgii s&nbsp;novým spiklencem, jediným z&nbsp;celých kasáren, s&nbsp;nímž může opravdu vést dialog a&nbsp;jenž je&nbsp;přitom schopen přidat k&nbsp;jeho evokacím vlastní, jemně odstíněné „vzpomínky na&nbsp;svět“; spojí se&nbsp;s&nbsp;ním rovněž k&nbsp;tiché večerní meditaci před zvlášť slavným zbytkem minulosti, starou, ale dosud užívanou plynárnou, která svou začernalou konstrukcí a&nbsp;tajemnými ohni, které v&nbsp;ní hoří, připomíná své vlastní vyobrazení&nbsp;– v&nbsp;instruktivním průřezu&nbsp;– na&nbsp;kterési staré rytince. Jiří sám je&nbsp;zároveň zástupný přítel ve&nbsp;srovnání s&nbsp;těmi, které poznal před ním a&nbsp;jejichž spiklenectví mu&nbsp;pouze připomíná. (J., jeho vojenská láska, bude právě tak jen trochu méně „vypracovanou“ náhradnicí Z., i&nbsp;svými hereckými ambicemi.) Přitom to&nbsp;je&nbsp;nesporně druh k&nbsp;jeho vlastnímu obrazu; když ho&nbsp;později konfrontuje s&nbsp;těmi, s&nbsp;nimiž se&nbsp;ve&nbsp;svých věznicích sblížili ostatní přátelé, vidí, že&nbsp;jeho osobnímu „stylu“ odpovídá stejně, jako jejich noví kamarádi stylu přátel. Čerpá každý z&nbsp;nás sám ze&nbsp;sebe i&nbsp;své lidské okolí?</span></p>
          <hr>
          <p class="chunk" data-nb-ref-number="16" data-nb-words="164" data-nb-chars="1088"><span class="idea" data-nb-ref-number="16" id="idea16" data-nb-words="164" data-nb-chars="1088">Někdy se&nbsp;stane&nbsp;– došlo k&nbsp;tomu už&nbsp;v&nbsp;souvislosti s&nbsp;jeho „územím“&nbsp;– že&nbsp;očekávání, které v&nbsp;něm budí jistá místa, potvrdí i&nbsp;skutečné události. Stejně se&nbsp;k&nbsp;lákadlům míst mohou přidat další a&nbsp;posílit jejich vnitřní náboj svým vlastním. Divadelní skladiště dostává víc smyslu díky sousednímu obchodu semeny, stará kavárna je&nbsp;tím podstatnější&nbsp;– a&nbsp;přitažlivější&nbsp;– scénou, že&nbsp;jen pár kroků od&nbsp;ní&nbsp;se&nbsp;nachází další předpokoj neznámého románu, obskurní salon vedený patřičně přízračným holičem, a&nbsp;navíc i&nbsp;pouliční seismograf: jedna z&nbsp;těch plechových skřínek, kde se&nbsp;za&nbsp;zaprášeným sklíčkem bez konce odvíjí z&nbsp;válce pás čtverečkovaného papíru. Tajné „černé schránky“, jejichž jehla jako by&nbsp;trvale připomínala blízkost okolní rozlohy a&nbsp;podávala diskrétní zprávu o&nbsp;jejím dýchání, se&nbsp;přitom za&nbsp;současného režimu samy stávají vzácností, tak jako všechny pozůstatky pravého světa. Místům taková sousedství a&nbsp;echa dávají hutnost opravdových „usazenin skutečnosti“, za&nbsp;jejich vlastní, jedinečnou konfigurací jako by&nbsp;vyvstávala širší (a&nbsp;temnější) síť vztahů, jejímž jsou pouhým zlomkem: viditelnou částí ledovce.</span></p>
          <p class="chunk" data-nb-ref-number="17" data-nb-words="131" data-nb-chars="795"><span class="idea" data-nb-ref-number="17" id="idea17" data-nb-words="131" data-nb-chars="795">Stará kavárna se&nbsp;nakonec stane i&nbsp;místem jeho seznámení s&nbsp;J., tou, která se&nbsp;se&nbsp;svým „spodním“ a&nbsp;trucovitým pohledem stane novou hvězdou jeho nocí. O&nbsp;čem to&nbsp;ale svědčí? V&nbsp;čem je&nbsp;místo za&nbsp;jejich setkání zodpovědné, jaká <em>nutnost&nbsp;–</em> byla-li to&nbsp;nutnost&nbsp;– ho&nbsp;k&nbsp;události poutá? Oznamovalo ji&nbsp;předem, signály vepsanými do&nbsp;svých vlastních intimních tkání, nebo ji&nbsp;jeho jedinečná magie spíš jen spoluurčila, jako jedna z&nbsp;mnoha příčin? Přivábila snad dokonce kavárna dámu jen proto, aby ta&nbsp;trochu víc zabydlela ji&nbsp;samu, dál obohatila a&nbsp;„zahustila“ její scénu? Scéna ostatně nakonec událost zase pohltí, rozpustí její anekdotu ve&nbsp;své celkové „atmosféře“, v&nbsp;záření, které vysílá a&nbsp;k&nbsp;němuž napříště vzpomínka na&nbsp;událost přidává jen odstín navíc: v&nbsp;němž se&nbsp;ztrácí a&nbsp;rozplývá, aby zpevnila substanci místa samého.</span></p>
          <p class="chunk" data-nb-ref-number="18" data-nb-words="107" data-nb-chars="671"><span class="idea" data-nb-ref-number="18" id="idea18" data-nb-words="107" data-nb-chars="671">Je&nbsp;pravda, že&nbsp;každé místo zároveň přerůstá příčiny své vlastní existence. Nejmagičtější kavárna nebo holičství byly původně jen zhmotněním prostého záměru zřídit prostor, kam se&nbsp;lze uchýlit před denním shonem a&nbsp;pohodlně se&nbsp;tu&nbsp;dát nakrmit a&nbsp;obsloužit. Hned od&nbsp;začátku jako by&nbsp;se&nbsp;ale do&nbsp;dekorace vloudila neznámá idea, již místo ztělesňuje, aniž to&nbsp;tuší, a&nbsp;která napříště dává jinou, hlubší výmluvnost přítmí jeho koutů a&nbsp;masivním židlím, jež tu&nbsp;trůní, tomu, jak sem okny vniká světlo a&nbsp;jak břečťan ovíjí venkovní terasu. Lokál už&nbsp;není jen účelný, předem se&nbsp;mění i&nbsp;v&nbsp;dějiště jedinečného příběhu: houstne tajemstvím, které zjevnost jeho původního určení už&nbsp;nemůže obsáhnout.</span></p>
          <p class="chunk" data-nb-ref-number="19" data-nb-words="217" data-nb-chars="1371"><span class="idea" data-nb-ref-number="19" id="idea19" data-nb-words="217" data-nb-chars="1371">„Substance“ lokálu přitom zůstává nejistá, stejně jako město, které se&nbsp;výzkumník chystal skrze svá místa lépe uchopit&nbsp;– a&nbsp;které teď nanejvýš díky nim jaksi jen trochu víc dýchá. Některá z&nbsp;míst jsou ostatně spíš pouhé signály, jako periferní přehlídka starých reklam výmluvná a&nbsp;přitažlivá už&nbsp;tím, že&nbsp;současný režim zakazuje také reklamu. Signálem je&nbsp;i&nbsp;letopočet&nbsp;– 1937&nbsp;– vyznačený dost záhadně na&nbsp;malém mostu, který výzkumník občas míjí na&nbsp;předměstí a&nbsp;přes nějž se&nbsp;někdy, pod deštivým nebem, přesouvá zbloudilý vlak. Případ se&nbsp;tu&nbsp;nicméně trochu komplikuje. Zatímco podchod pod mostem, vyložený bílými kachlíky, mu&nbsp;připomíná zároveň sprchy a&nbsp;plynové komory&nbsp;– ty&nbsp;sprchy smrti –, letopočet, jejž lze číst na&nbsp;mostním „průčelí“, v&nbsp;něm vyvolává vzpomínku na&nbsp;jedinečný předmět: známku, vydanou v&nbsp;roce 1937 k&nbsp;úmrtí presidenta-zakladatele a&nbsp;již zdobí smuteční, černobílá rytina presidentova portrétu. Víc než Masaryk sám&nbsp;– o&nbsp;němž toho v&nbsp;té době mnoho neví&nbsp;– mu&nbsp;straší v&nbsp;hlavě jen jeho důstojný stařecký zjev (skřipec, bílá bradka, perlově šedý klobouk s&nbsp;tuhým okrajem), jenž spíš než na&nbsp;státníka dává myslet na&nbsp;vysokoškolského profesora a&nbsp;jejž Masarykův věhlas mění v&nbsp;bájný, jakoby univerzální přízrak. Známka sama utkvěla v&nbsp;pátračově paměti jak pro své „ideální“ kvality, svou výjimečnost (šedý tón) a&nbsp;sběratelskou vzácnost, tak pro své hmotné vlastnosti, jemnost rytiny i&nbsp;papíru.</span></p>
          <p class="chunk" data-nb-ref-number="20" data-nb-words="192" data-nb-chars="1260"><span class="idea" data-nb-ref-number="20" id="idea20" data-nb-words="192" data-nb-chars="1260">Prolnutí známky a&nbsp;mostu v&nbsp;jeho představách mu&nbsp;tak stačí způsobit závrať. Subtilní a&nbsp;ambivalentní směs chladně bílých dlaždiček a&nbsp;jakoby prašné textury portrétu, Masarykovy osobní reputace a&nbsp;průmyslové anonymity hrozných sprch (i&nbsp;osudu jejich „zákazníků“), teple popelavého odstínu známky a&nbsp;syrové šedi té&nbsp;deštivé čtvrti dává jinak banálnímu mostu úchvatnou příchuť nevýslovného. Víc než to; dík zmatku, který v&nbsp;něm vyvolává, přidává každý průchod pod mostem k&nbsp;jeho tajemství další vrstvu, nechává most sám nově procházet výzkumníkovým vědomím a&nbsp;obalovat se&nbsp;nedohlednými echy, které tu&nbsp;budí. Za&nbsp;naším hrdinou se&nbsp;táhne ve&nbsp;skutečnosti deštěm dlouhý průvod, celý dav slov a&nbsp;věcí, které se&nbsp;navzájem splétají, honí a&nbsp;požírají. Zatímco do&nbsp;záhybů jeho vojenského pláště se&nbsp;chytají památné přízraky dějin, famózní letopočet 1937, zbavený paměti, není víc než čtyři holé číslice na&nbsp;průčelí podchodu. Prší přitom dál jako tenkrát, před válkou. Dnes jako včera totéž lidstvo v&nbsp;soumraku, hned vedle trčí i&nbsp;jeho dějiny. Pondělí, čtvrtek, president a&nbsp;jeho svršky. Stmívání, ta&nbsp;povadlá známka. Most zničehonic uprostřed polí, jako ponurá Masarykova bysta v&nbsp;letním večeru. Noc klesající do&nbsp;sazí a&nbsp;kopřiv smuteční rytiny, temná vším, co&nbsp;se&nbsp;nepřestává lidstvu strkat pod klobouk.</span></p>
          <p class="chunk" data-nb-ref-number="21" data-nb-words="93" data-nb-chars="570"><span class="idea" data-nb-ref-number="21" id="idea21" data-nb-words="93" data-nb-chars="570">Chvíli nato, kus za&nbsp;městem, se&nbsp;náhle rozhostí ticho; rozdrážděné věci a&nbsp;slova se&nbsp;znovu ztrácejí ve&nbsp;vlastních ozvěnách, jejich šumivý roj se&nbsp;rozpouští ve&nbsp;větru, jenž náhle smazává i&nbsp;objekt, který je&nbsp;rozbzučel; z&nbsp;mostu, pokud tu&nbsp;kdy něco takového bylo, zbývá jen nakrátko rozchlípená jizva v&nbsp;okolním vzduchu, neslavná špetka skutečnosti sesedlá do&nbsp;stejně trapné hromádky jako jiná, pod příliš rozlehlým nebem. Plzeň je&nbsp;znovu tady jako kdekoliv jinde, stejně v&nbsp;té povadlé trošce hmoty jako v&nbsp;prázdnu, které ji&nbsp;vsakuje; přítomná jen tím, jak se&nbsp;bez konce vzdaluje sama sobě.</span></p>
          <p class="chunk" data-nb-ref-number="22" data-nb-words="130" data-nb-chars="756"><span class="idea" data-nb-ref-number="22" id="idea22" data-nb-words="130" data-nb-chars="756">Průzkumníkovy pokusy zmocnit se&nbsp;města a&nbsp;jeho míst&nbsp;– zdá se&nbsp;mu&nbsp;– jen trochu víc rozvlnily obrysy těch několika konkrétních forem, na&nbsp;něž se&nbsp;zaměřil jako na&nbsp;příkladné vzorky a&nbsp;které mu&nbsp;odpovídají jen svou nespornou, ale němou přítomností. Jako slovo, které se&nbsp;opakovaným vyslovením vyprazdňuje z&nbsp;obsahu, ztrácejí vzorky smysl a&nbsp;podstatu tím víc, čím víc je&nbsp;zkoumá, aby mu&nbsp;nabídly místo očekávané zprávy jen obálku bez dopisu; místa se&nbsp;neúčastně míjejí s&nbsp;komentáři a&nbsp;slovy, jimiž se&nbsp;je&nbsp;pokouší uchopit, a&nbsp;vracejí je&nbsp;netknuté odesilateli. Je&nbsp;pravda, že&nbsp;cesta tam a&nbsp;zpátky, k&nbsp;níž ho&nbsp;místa přiměla, nebyla bez následků pro něj samého; nehybná průčelí, o&nbsp;něž se&nbsp;hnal otřít svým myšlením a&nbsp;stínem, mu&nbsp;aspoň&nbsp;– než zas zapadla za&nbsp;obzor&nbsp;– předala pár letmých odlesků.</span></p>
          <p class="chunk" data-nb-ref-number="23" data-nb-words="91" data-nb-chars="551"><span class="idea" data-nb-ref-number="23" id="idea23" data-nb-words="91" data-nb-chars="551">„<em>Na počátku je&nbsp;zřejmě opravdu město. Na&nbsp;konci je&nbsp;město zcela jiné, snad dokonce něco zcela odlišného od&nbsp;města. Ale ani já&nbsp;nejsem stejný</em>“, poznamená si&nbsp;posléze o&nbsp;svých pokusech Plzeň dobýt. Místa se&nbsp;nezbytně účastní přesunů, jimiž pátrač prochází se&nbsp;všemi věcmi kolem, město nelze oddělit od&nbsp;cesty, jejíž smyčkou je&nbsp;na&nbsp;chvíli ovinul. Elán potřebný k&nbsp;chůzi dává nicméně pátrači i&nbsp;naděje, že&nbsp;nakonec objeví ne-li skrytý poklad, tak aspoň důvěrnou scénu, kde k&nbsp;němu začnou mluvit místa sama; kde se&nbsp;vzdor jejich těkavým konturám dotkne přímo jejich ducha.</span></p>
          <p class="chunk" data-nb-ref-number="24" data-nb-words="106" data-nb-chars="682"><span class="idea" data-nb-ref-number="24" id="idea24" data-nb-words="106" data-nb-chars="682">Plzeň ale uhýbá, nepřestává se&nbsp;rozpadat na&nbsp;těch pár nespojitých a&nbsp;němých, spíš bledých zlomků, které v&nbsp;ní hrdina nasbíral. Opakuje znovu, jako už&nbsp;tolikrát, své památné dětské číslo, výstup u&nbsp;táboráku? Místo kouzel, která ohlásil, byl tehdy schopen předvést publiku jen hrst rekvizit; veškeré přípravy, jimž se&nbsp;před vystoupením věnoval, spočívaly v&nbsp;tom, že&nbsp;shromáždil pár přitažlivých předmětů&nbsp;– kamínek, sojčí pírko, vyřezávaný klacík&nbsp;–, které měly jaksi působit magicky pouhým svým vzhledem. Nesbírá svá místa tak jako tenkrát shledával své pomůcky, co&nbsp;marné poklady, s&nbsp;nimiž vzápětí neví, co&nbsp;si&nbsp;počít, a&nbsp;která ho&nbsp;svou jedinečnou podobou&nbsp;– a&nbsp;přitažlivostí&nbsp;– jenom nedohledně matou?</span></p>
          <p class="chunk" data-nb-ref-number="25" data-nb-words="118" data-nb-chars="736"><span class="idea" data-nb-ref-number="25" id="idea25" data-nb-words="118" data-nb-chars="736">Stejně jako bílý ovál kamínku nebo modravé pírko mu&nbsp;masiv starého skladu, měděnkou pokrytý plynojem a&nbsp;chatrná bouda kuželníku dávají pocítit hrozivou neschopnost, dramatickou nemožnost vyrovnat se&nbsp;s&nbsp;jejich hmotnou&nbsp;– jakoby nevyčerpatelnou&nbsp;– přítomností a&nbsp;sladit s&nbsp;ní své vlastní myšlení, o&nbsp;činech ani nemluvě. Zlomkovité scény a&nbsp;dekorace, jejichž prostřednictvím chtěl dobýt svou tajnou Plzeň, mu&nbsp;vzdorují a&nbsp;čelí jako neprostupné bloky, s&nbsp;nimiž se&nbsp;může jenom bez konce měřit, jeho setkání s&nbsp;městem se&nbsp;mění v&nbsp;nehybné střetnutí dvou fajánsových psů: „<em>Dvě dlouhé šňůry hmyzu teď visí z&nbsp;nebe nad malým parčíkem před Continentalem, jako by&nbsp;tu&nbsp;za&nbsp;chvíli měli opravdu přistát Japonci. Chvíli nato tu&nbsp;hmyz visí dál, jen já&nbsp;znovu nemám co&nbsp;říct.</em>“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zprava_o_mistech_016.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>