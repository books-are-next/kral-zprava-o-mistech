<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zprava_o_mistech-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="zprava_o_mistech-5" xml:lang="cs-CZ">
		<div class="Z-kladn--textový-r-meček">
			<p id="_idParaDest-4" class="MLP_uroven2_kapitola ParaOverride-1">2/ Residence</p>
			<p class="MLP_text_bez1radku ParaOverride-1">Před usnutím někdy unikal z&#160;vily tak, že si místnost po místnosti vymýšlel vlastní, k&#160;svému obrazu stvořený dům. Neviděl ho jako nový; ať si ho umisťoval do starých uliček za Hradem nebo doprostřed zahrad některé residenční čtvrti, připomínal dům zvetšelý palác, prostorný a&#160;komfortní, ale sdostatek omšelý a&#160;poznamenaný časem. I&#160;okolní park&#160;– pokud si vybral residenci&#160;– měl zůstat neudržovaný a&#160;zarůstat postupně plevelem; věž, která by se zvedala ze střechy, stlučená z&#160;bíle natřených prken, by byla zašlá a&#160;oprýskaná jako stará plovárna nebo předměstská ohrada. Z&#160;vrozené alergie na pach čerstvého cementu a&#160;malty pojímal rázem dům jako opak úhledné klícky, nedohledně vylepšitelné pilným kutilským úsilím. Měl být určen jen k&#160;tomu, aby se postupně rozpadnul, zdaleka by přivolával bouřku, která by ho roztřásla v&#160;pantech, nechala ho blednout v&#160;záři blesků a&#160;krátce odhalovat své půvaby mezi ohnutými stromy a&#160;kopřivami bičovanými deštěm.</p>
			<p class="MLP_text ParaOverride-1">Uvnitř by sídlo, navíc k&#160;věži, nabízelo další „nadbytečné“ prostory; předvídal tu celou řadu výklenků, temných chodeb a&#160;zákoutí příbuzných těm, které si představoval ve vile starých sousedů. Střed bludiště chtěl vyhradit „třinácté komnatě“&#160;– po vzoru stejnojmenné knihy –, hermeticky zavřené a&#160;určené jen k&#160;tomu, aby trvale navozovala představu tajemství. A&#160;nejenom u&#160;návštěvníků; nakonec by jistě mátla a&#160;dráždila i&#160;jeho, třebaže by věděl, že je prázdná. Jako věrný čtenář detektivek, kde často dochází k&#160;vraždám právě v&#160;zamčených pokojích, chápal dokonce tajemství komnaty jako obraz virtuálního zločinu; jako by v&#160;ní chtěl navždy uzavřít všechno násilí a&#160;zároveň doufal, že je místnost svou nedostupností vyvolá, nechá ho náhle vyvstat z&#160;prázdna večerů.</p>
			<p class="MLP_text ParaOverride-1">Myslel i&#160;na hmotnější formy přepychu. V&#160;podzemí, spolu se soukromým biografem s&#160;křesly a&#160;oponou z&#160;rudého sametu, chtěl zřídit útulný bar, kde by si uprostřed noci dal nalévat nejvybranější nápoje svým šoférem, stejně jako jistý slavný herec. V&#160;prvním patře by měl zvláštní sál s&#160;velkým bazénem; sjížděl by do něj po skluzavce přímo z&#160;knihovny, stačilo by otevřít tajný vchod důmyslně vestavěný do stolku ve tvaru sudu. Tak jako jiná zámožná hvězda, autor komisaře Maigreta, by se v&#160;bazénu mohl koupat nahý a&#160;přitom se beztrestně těšit vyhlídkou do okolí, dík oknům chráněným před pohledem zvenku zrcadlovými skly.</p>
			<p class="MLP_text ParaOverride-1">Myšlenka podobné beztrestnosti nesla i&#160;jeho plán zařídit vrcholek věže jako observatoř, velkou kruhovou pracovnu zastřešenou posuvnou, zčásti prosklenou kupolí. Izoloval by se tu od světa jen se sbírkou starých map a&#160;gyroskopů, ale jaksi uprostřed tajemství; podobně jako třináctá komnata by prostor pod kupolí byl také přísně utajené území. Už jen tím, jak by se koncem odpoledne plni­la pozdním sluncem a&#160;za bouřky bledla němými výbuchy blesků, by tak observatoř vystavila skutečnost zvláštnímu tázání; když by tu prodlíval, zaznamenával záchvěvy v&#160;okolním ovzduší a&#160;ozvěny dalekých událostí, které by v&#160;nich četl, byl by zároveň stranou a&#160;ve středu všeho, ve shodě se svým dávným přáním: být tam, kde se věci dějí, a&#160;přitom nemuset opustit přítmí soukromé skrýše, důvěrného „světa ve světě“, o&#160;nějž by se dělil jen s&#160;několika blízkými spiklenci.</p>
			<p class="MLP_text ParaOverride-1">I&#160;jeho ideální dům, zdá se, měl uspokojit hlavně jeho potřebu úniku a&#160;bezpečí, jako jej doupata z&#160;polštářů měla ochránit před světem dospělých. Interiér měl ostatně zahrnout i&#160;velkou ložnici s&#160;vyčalouněnou podlahou, tvořící jedinou velkou postel, kde by jaksi navždy zůstal nablízku přítmí mateřského klína. Obdobnou povahu mají i&#160;jeho projekty soukromého kina a&#160;plovárny s&#160;průhledně neprůhlednými okny, z&#160;nichž lze číst přání vpustit k&#160;sobě svět jen v&#160;podobě vzdálených obrazů: stínů promítaných na stěnu soukromé jeskyně. Dokonce se zdá, že si chce svět doma zrekonstruovat v&#160;jakési komorní verzi, a&#160;zredukovat jej tak na poddajný a&#160;snadno ovladatelný model; bazén je ochočené jezero, bludiště chodeb a&#160;výklenků přívětivá verze neznámé krajiny, jejích cest a&#160;pastí.</p>
			<p class="MLP_text ParaOverride-1">Umí-li si svůj palác představit jen zchátralý, pak jistě především proto, že není schopen nic postavit a&#160;vybudovat si nový. Je ale poznamenán i&#160;nedávnými osudy země, v&#160;níž vyrůstá a&#160;kde ničivé „znárodnění“ nechává napříště přežívat jen trosky původního, ještě včera prosperujícího světa. Přirozený řád věcí je pro něj fatálně ztracený ráj, „skutečný život“ patří od počátku minulosti. Je pravda, že má pro svou volbu ještě další, intimní důvod; soustředit své snění na pouhé úpravy starého, už existujícího sídla znamená také předem omezit svůj výběr a&#160;své rozhodování mezi rozličnými svody světa, jejichž matoucí bohatství jinak jeho plány hrozí rozmetat do všech stran. Není jistě sám, kdo tím nadbytkem možných voleb trpí, a&#160;zvlášť právě v&#160;dnešním světě. Časem dokonce pozná bytosti, které z&#160;potřeby svou volbu omezit zatouží po troskách jeho země a&#160;po šikanách přízračného „aparátu“, který je má ve správě; mladá žena, která se odtamtud vrací po letech do Francie, mu přizná, že tam odjela právě za tím, co jeho naopak vyhnalo do Paříže. „No ano, líbilo se mi, že si tam všechno nemůžu dopřát. Máš tenhle byt a&#160;žádný jiný, nic víc.“</p>
			<p class="MLP_text ParaOverride-1">Sám náhle nechal svůj plán ideálního sídla nedokončený, ve stavu pouhé skicy: nejasného víru nápadů, kde jen představy kupole a&#160;zaskleného bazénu tvořily pevnější záchytné body. V&#160;hloubi duše nebyl tak docela nerad, že rodinnou vilu neopouští a&#160;nemusí se zařídit jinde a&#160;po svém. I&#160;kdyby se nakrásně octl v&#160;domě, kde by všechno odpovídalo jeho představám, zas by tu mohl jenom marně prodlívat a&#160;tuhnout, jako mezi polštáři svých doupat. Než si definitivně zvolíme, co se nám má hrát na hrobě, není tak nepříjemné váhat mezi různými kousky a&#160;pro žádný se úplně nerozhodnout…</p>
		</div>
</body>
</html>