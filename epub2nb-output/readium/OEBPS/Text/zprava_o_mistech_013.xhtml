<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zprava_o_mistech-7</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="zprava_o_mistech-7" xml:lang="cs-CZ">
		<div class="Z-kladn--textový-r-meček">
			<p id="_idParaDest-6" class="MLP_uroven2_kapitola ParaOverride-1">4/ Panství</p>
			<p class="MLP_text_bez1radku ParaOverride-1">Okruhy, jimiž prochází při svém průzkumu světa, se postupně rozšiřují, jeho expedice nabývají podoby rozsáhlého bloumání krajinou. I&#160;místa se však dál dožadují jeho pozornosti, až ho tím někdy zaskočí uprostřed cesty. V&#160;tišině končícího léta, sotva se vrátil do města po vyčerpávajících oslavách na severu země, je znovu vtažen do hry v&#160;tutéž chvíli, kdy se chystá podstoupit jen malou kúru: vykoupit své nedávné excesy dvěma týdny „dobrovolné“ brigády&#160;– ve skutečnosti nařízené dekretem&#160;– v&#160;tristní dílničce na městské periferii.</p>
			<p class="MLP_text ParaOverride-1">Za dílnou, kde ráno usedá k&#160;rozviklanému stolu jen proto, aby tu a&#160;tam zvednul oči od svého Freuda a&#160;vydal mátožnému pracujícímu jakýsi objednací lístek, mu z&#160;toho vyhnanství nabídne nečekaný únik přilehlý dvůr. Právě když si říká, že se tu octl na dně, objeví na kraji dvora vybetonovaný výkop, kam vniká pohledem k&#160;jinému, hlubšímu dnu, a&#160;kde objevuje celý zasutý svět. Úzké, rzí rozežrané koleje tam mizí v&#160;hustých trsech kopřiv a&#160;bodláčí, spálené a&#160;podobně rezavé trávy, vysloužilý vagon&#160;– pouhá plošina s&#160;koly&#160;– tu den co den nechává smířlivě svá prkna nasakovat poledním sluncem. Na konci výkopu koleje náhle končí před vraty vsazenými do betonového bloku, kus za vlečkou se zvedá k&#160;nebi omšelá, bledězelená polokoule, jejíž účel je víc než nejasný, ale kterou přesto hned rozpozná: má před sebou kupoli své observatoře, přímo tady a&#160;na dosah ruky. Vůbec se mu zdá, že tu na první pohled všechno poznává, <span class="MLP_znak_kurziva_11b">panství bodláků</span>, na které se dívá, pro něj má rázem touž zřejmost jako jméno, které mu spontánně dává. Všechno tu, na tom nad jiné přesném území, zaujímá jedinečné a&#160;definitivní místo, není proč pohnout jediným stéblem nebo bodlákem, aby celek byl výmluvný do posledního detailu.</p>
			<p class="MLP_text ParaOverride-1">Z&#160;místa se zároveň zdá dýchat celý zvláštní svět, nebo jedinečná paměť světa vůbec. Na vybledlé barvě kupole se diskrétně podílejí nesčetné usazeniny nátěru, patiny, měděnky, které se pod ní navrstvily, vadnoucí nebe za observatoří si vzpomíná na únavu všech letních sezón, které její dóm viděl zhasínat v&#160;minulosti. Když náš muž v&#160;poledne schází do výkopu, usedá před bodláky a&#160;vzhlíží přes jejich vrcholky k&#160;observatoři, vidí daleko; zároveň s&#160;houštím své miniaturní džungle zkoumá nejtemnější lesy planety, ke kupoli se sbíhají signály nejodlehlejších pozorovacích stanic. Minulost celého světa se propadá do nehybnosti katastrofální parcely, veškeré dějiny jsou jen opona prachu, která se po památném výbuchu bez konce snáší na horkem deptaná stébla; legendární vítězství a&#160;pro­hry, dávno zasuté paláce a&#160;knihovny vyvstávají společně v&#160;zářijovém světle, které obestřelo kupoli svou aureolou, a&#160;rozpouštějí se v&#160;něm jako v&#160;prázdném jasu posledního erbu.</p>
			<p class="MLP_text ParaOverride-1">Místo dokonce nabízí nový přístup ke všemu lidskému vědění a&#160;otvírá v&#160;jeho masivu neznámé perspektivy; hned slavnou bitvu mezi husity a&#160;křižáky, kde křižáci uvízli v&#160;pasti rákosí vystlaného něžnými závoji dam, by možná stačilo přezkoumat z&#160;hlediska panství bodláků, aby vedla k&#160;netušeným objevům. K&#160;panství se slétají i&#160;útržky bludných a&#160;rozptýlených příběhů, jako by tu mohly najít společný smysl a&#160;zřetězit se do strof téhož eposu; parašutistovi, který nouzově přistál vprostřed pralesa, v&#160;koruně nepamětného stromu, odpovídá dalekou ozvěnou němý blesk přisátý na stěnu velkého skleníku: kůže hada, který tu po marném pokusu o&#160;útěk už po léta schne. Výsledný příběh by zahrnul rovněž běžné hry výzkumníka samého, jako jeho plán vynést si na zadní balkon vily starý dřevěný stůl a&#160;trávit u&#160;něj konce svých odpolední; pouhá představa slunce, které zvolna vyhřívá zpuchřelou stolní desku, jako by vnášela do děje novou zápletku, snad i&#160;novou významnou stopu.</p>
			<p class="MLP_text ParaOverride-1">Už jen když je zkoumá pohledem&#160;– má zato&#160;– mu bodláčí dovoluje sestoupit ke skrytému dnu všech věcí. Ubohá kolej a&#160;porost, který ji pokrývá, jen lehce rozechvělý v&#160;prosluněném vzduchu, tvoří bohaté skladiště vidin, podnětů, příkladů, otevřené zároveň do minulosti a&#160;do budoucnosti; panství, pustá země nikoho a&#160;místo definitivního ztroskotání, ho také vrhá dopředu a&#160;do neznáma, dovoluje mu zahlédat&#160;– málem už začínat&#160;– nesčetné možné životy jiskřící mezi spletenci stébel a&#160;stvolů. Třebaže se tu octl daleko od všeho, na miniaturním konci světa, kde zestárlá civilizace znovu zapadá do spánku nepamětné přírody, našeptává mu bodláčí i&#160;skvělý program příští sezóny a&#160;výzkumných cest, které v&#160;ní podnikne s&#160;přáteli, jen co se sami vrátí z&#160;prázdnin. Předem vidí jejich setkání na nejtajnějších místech města, předem odhaduje rozsah šetření, která tu zahájí a&#160;díky nimž postupně ustaví pravou mapu světa i&#160;svých vlastních osudů. Sezóna, která přichází, tentokrát povede k&#160;uskutečnění <span class="MLP_znak_kurziva_11b">všech</span> přání; stačí zmocnit se klíče a&#160;tajné formulky, jež džungle ve výkopu skrývá, rozluštit šifru vepsanou do jejích houštin nebo aspoň natolik vstřebat a&#160;vsát jejich podobu&#160;– a&#160;substanci –, že ho napříště budou vést ve všem, co podniká.</p>
			<p class="MLP_text ParaOverride-1">Denně to tak znovu rozjíždí, pilně prohmatává očima labyrint křovin a&#160;kupoli, která se za ním zvedá jako utuhlý povzdech; loví slova a&#160;obrazy, které k&#160;němu panství vysílá, usedá dokonce opravdu na zadní balkon vily, před starý stůl, aby je zaznamenal. Rozesílá také přátelům první výzvy k&#160;budoucím společným oslavám. Panství ale žádné poučení nevydá; letmá osvícení, která z&#160;něj probleskují, vzápětí zase hasnou, nanovo vpíjena bodláčím a&#160;tím temným ohněm v&#160;jeho středu, kde se jen bez konce obnovuje jeho vlastní dýchání. Každý pokus o&#160;rozluštění jeho poselství to odmítnutí jen znovu potvrdí, plán rozhodujících oslav a&#160;výzkumů zůstává v&#160;bodláčí uvězněn i&#160;s&#160;klíčem. Nelze konečně vyloučit, že si tajně přál právě to: dát houštinám svými nájezdy jen víc konsistence a&#160;jakoby definitivní neprostupnost a&#160;odolnost. Soustředit na ně své úsilí, pod záminkou, že od nich všechno čeká, až vsáknou veškerou realitu, beze zbytku ji v&#160;sobě pohltí a&#160;dosadí za všechno existující jen hroznou spleť svých vztyčených cárů. V&#160;tom smyslu nebylo jeho snažení opravdu neúspěšné, pokus byl zároveň i&#160;završením.</p>
			<p class="MLP_text ParaOverride-1">Hned začátkem podzimu taky navždycky opouští poznámky, od nichž si v&#160;posledních horkých dnech tolik sliboval, a&#160;ani toho moc nelituje. Chápe už&#160;– teď, kdy horečka opadla –, že to, co měl za úvod k&#160;bájné sezóně, byl jenom další konec léta, stejně jako celý „smysl“ jeho panství tvořilo těch pár záblesků: vír impulsů, návrhů a&#160;představ, který vyvolalo v&#160;jeho vědomí. A&#160;který mu dovolil zůstat ve střehu; i&#160;tváří v&#160;tvář nadcházejícím chladnům a&#160;příští smrti, jak před ním bezpochyby znovu vyvstává tam dál, za masou „definitivně“ neprostupných bodláků.</p>
		</div>
</body>
</html>