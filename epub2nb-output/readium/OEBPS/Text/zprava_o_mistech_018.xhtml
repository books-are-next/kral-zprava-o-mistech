<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zprava_o_mistech-12</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="zprava_o_mistech-12" xml:lang="cs-CZ">
		<div class="Z-kladn--textový-r-meček">
			<p id="_idParaDest-11" class="MLP_uroven2_kapitola ParaOverride-1">8/ O&#160;skrytém životě maket</p>
			<p class="MLP_text_bez1radku ParaOverride-1">Jeho Amerika je nicméně především záležitost maket; maket a&#160;poválečných let, jistě. Jednoho dne sem tak znovu zapadne uprostřed Barcelony, nedaleko plácku za tržnicí, kde nad výklady krámů visí do stmívání trsy bledých tresek a&#160;černých, jako upražených drozdů. Všechna horečka se přitom stáhla do drobného a&#160;suchého praskání, blesk se znovu jen tiše chvěje někde ve tmě skladu, uložen ke svitkům vyrudlých látek a&#160;zaprášených map. I&#160;oni tam na začátku ulice, která z&#160;plácku vybíhá, už jako každý večer čekají na to, že budou uklizeni do úzkého a&#160;špatně osvětleného krámku&#160;– možná ani ne tak špatně, jenom ještě na acetylen. Reklamní manekýni&#160;– celé mužstvo&#160;– v&#160;obyčejných pracovních zástěrách, montérkách, cajkových kalhotách, bledí a&#160;lesklí jako by na nich utuhnul vychladlý pot, pokrytý jemnou vrstvou sazí. Nic než to, ale najednou to stačí; nemusí pokračovat v&#160;cestě, už teď, tváří v&#160;tvář manekýnům, má před sebou to nejdůležitější: pozvolné a&#160;nezvratné vsakování všeho marného přepychu, všech pokladů prestižních voskových muzejí, šedí a&#160;tvrdošíjnou setrvačností pracovních dní, jejich drobných dřin a&#160;dluhů u&#160;hokynáře, neslavných zločinů, jak nedohledně táhnou jeden za druhým tichem provincií i&#160;dál a&#160;dál, to se ví, prodlužovaným provizoriem. Jen stěží se mu podaří manekýny opustit a&#160;pokračovat v&#160;pouti, tak silné je pokušení zůstat tu s&#160;nimi a&#160;rozechvěle se tisknout k&#160;jejich bledým, bratrským a&#160;prokřehlým tělům, kdyby se měl stát panákem sám, na jednu noc… Kdo ví, snad na celý jeden život.</p>
			<p class="MLP_text ParaOverride-1">Je pravda, že i&#160;přímo v&#160;Americe zjistí s&#160;údivem hned po příjezdu, že je na známé půdě. Stačí, když po překročení hranic&#160;– kde ho znovu chtěli zadržet, ale nedal se&#160;– vstoupí do prvního baru a&#160;zajde na toaletu v&#160;jeho podzemí. Jahodově růžové zdi, jen stroze a&#160;ne­osobně vábivé, řada dveří, které přiráží a&#160;otvírá průvan a&#160;za nimiž trčí vysoké, impozantní mísy z&#160;chromovaného plechu; nikde nikdo, jen on a&#160;ta maketa kolem, nikdy nespatřená a&#160;přitom hned důvěrně známá. Opravdu Amerika, bez nejmenších pochyb, ta, k&#160;níž přísluší zdejší domorodci, i&#160;ta jeho, a&#160;tentokrát ze solidního materiálu; celá její dutost pevně rezonuje v&#160;odtažité růžové stěn a&#160;v&#160;tuhé, lesklé mase sedadel. Karnevalové defilé se odvíjí právě teď a&#160;tady, všude v&#160;okolí, stačí, když vyjde zpátky do <span class="MLP_znak_kurziva_11b">saloonu</span>, aby se ho sám zúčastnil; všechno je <span class="MLP_znak_kurziva_11b">jako živé</span>, masky a&#160;paruky patří k&#160;realitě tak jako cirkusoví klauni z&#160;jeho dětství, kdy mu svými převleky a&#160;špílci naháněli skutečnou hrůzu. Starci a&#160;cowboyové u&#160;baru, se všemi předpisovými klobouky, vráskami a&#160;svaly, nejsou méně praví než text cedulky, která visí za pultem: barman poskytne úvěr každému, komu je 85&#160;let a&#160;přijde v&#160;doprovodu obou rodičů. Místní zvyk jako jiný, jistě trochu zvláštní, ale hodný respektu. Rozhodně o&#160;nic směšnější než ta směs alkoholu a&#160;rozpuštěných bonbonů, opravdový koncentrát všech chutí a&#160;vůní hokynářství pro pionýry Far Westu (včetně suché chuti pilin na podlaze) a&#160;v&#160;němž jaksi fádnost Coca-Coly prosákla i&#160;strohostí chlapského drinku&#160;– zkrátka ta těžko pojmenovatelná věc, již místní výčepní servírují jako whisky.</p>
			<p class="MLP_text ParaOverride-1">(Pořád maketa a&#160;lízátko, jak jinak. Když v&#160;dalším snu spatří mechanického ptáka s&#160;barevnými křídly, jak těžce přelétá strohé bariéry z&#160;cihel&#160;– které sen označí jako trosky západu slunce&#160;–, vidí v&#160;tom znovu emblematický obraz své Ameriky, třebaže za ním čte i&#160;vzpomínku z&#160;cesty do Říma. Zas obě ty americké komponenty, nevyhnutelně spojené: proradné vábení lízátek v&#160;červeném a&#160;žlutém zdobení mechanických perutí <span xml:lang="en-US">(</span>opakujícím v&#160;trochu osvěžené verzi barvy karlovarské reklamy na CIGARETY a&#160;CUKROVINKY), matoucí dutost maket v&#160;hromádkách cihel, ubohých zbytcích kosmické podívané nechaných tu v&#160;prachu co pouhé rekvizity, na jakoby definitivně vychladlé zemi.</p>
			<p class="MLP_text ParaOverride-1">V&#160;jednom snu ochutná i&#160;dráždivou whisky dalekých hokynářství, když v&#160;uličkách jakési staré čtvrti objeví dlouhou a&#160;mámivou řadu výkladů, z&#160;nichž uprostřed noci září tisíce láhví se <span class="MLP_znak_kurziva_11b">všemi</span> nápoji světa. To, co si nalije z&#160;butelky, již zakoupí kvůli nezvyklému a&#160;jakoby privátnímu tvaru, ho nezklame; nahnědlá tekutina je právě ten alkohol, v&#160;který doufal, ta <span class="MLP_znak_kurziva_11b">jiná</span> whisky, jejíž existenci tušil, ale již marně hledal v&#160;chuti těch, které mu umíněně nalévali v&#160;bdělém životě. Až o&#160;pár let později objeví tytéž bájné výlohy v&#160;Seville, za posledních záblesků velké celonoční oslavy, za nimiž už sinavě dotírá svítání. Ještě později se vprostřed pařížského odpoledne rozhodne, že pro ně dva s&#160;V. koupí láhev Old Charteru, jejich první bourbon. Uctivě pak láhev otvírá a&#160;nalévá do sklenic tmavohnědý, trochu narezlý nápoj; hned při prvním doušku pozná whisky ze svého snu.)</p>
			<p class="MLP_text ParaOverride-1">Později, na Conney Islandu, také s&#160;kamarádem dají drahocenný dolar za návštěvu zpustlého paláce hrůzy, definitivně zbaveného všech atrakcí; co jedinou podívanou tu z&#160;drkotavého vozíku spatří ušmudlaný hadr, který se trochu třese proti světlu v&#160;ústí dlouhé, prašné chodby. Přízračný pokladní s&#160;tlustými brýlemi a&#160;velkým koňským chrupem, ukrytý za zčernalým pletivem klece na prahu podniku, jim říkal pravdu: aby viděli, co v&#160;paláci <span class="MLP_znak_kurziva_11b">skutečně</span> je, bylo nutné jej navštívit.</p>
			<p class="MLP_text ParaOverride-1">Makety se v&#160;Americe skrývají za nejsolidnějšími materiály; hrubé plátno džínsů obemyká těla jako tuhé figuriny, masivní objekty a&#160;konstrukce&#160;– tlustá špinavá písmena nebo lešení velkých panelů&#160;– se tyčí na střechách a&#160;podél dálnic jen jako hmotné podpěry klamných reklam. Jeden z&#160;nejpůsobivějších exemplářů, obrovitý váleček kyselých bonbonů&#160;– na konci sugestivně pootevřený&#160;–, který lze dodnes zahlédnout v&#160;jisté ztracené zatáčce mezi Greenwichem a&#160;New Yorkem, na průčelí zrušené fabriky, dokonce ponouká ke koupi pouhého vzduchu: láká zákazníky na iluzi, že místo prchavého lízátka sevřou v&#160;zakoupených bonbonech touž plnou a&#160;pevnou masu, jakou je sám ten impozantní model.</p>
			<p class="MLP_text ParaOverride-1">Pouhý vzduch je i&#160;veškeré zboží, které obíhá v&#160;obchodních domech TATI, nejameričtějších prodejnách Paříže. Hned od prahu sem den co den vábí zákazníky fiktivní soutěž krásy, v&#160;níž se před obchody střetají ženské figuriny vyvstalé z&#160;davu jako naparáděné&#160;– nejspíš jihoamerické&#160;– tanečnice, vztyčené na dlouhých stolech vysoko nad vystavené látky probírané stovkami chtivých rukou, a&#160;lehce vibrující pod nárazy natlačených těl. Už po chvíli přitom začneme pochybovat, že obchody čekající za tím (příliš) svůdným ruchem opravdu něco prodávají. Když potom pronikneme dovnitř, podezření se změní v&#160;jistotu; vprostřed ohlušujícího víru výkřiků a&#160;volání, dusajících kroků a&#160;stenů, které vyrážejí ze starých zprohýbaných parket, srážejících se těl a&#160;jejich dvojníků, kteří se proti nim valí z&#160;velkých zrcadel na stěnách, je zboží jenom nehmotný povzdech. Po tom, co se tu údajně nabízí, po šatech, oblecích nebo látkách, které se v&#160;ně mají změnit, tu není ani stopy; jediný artikl, který lze v&#160;přívalu zahlédnout, který se míhá a&#160;čeří, proudí a&#160;rozlévá se do všech stran v&#160;jeho vlnách, tvoří pouhé vzorky, drobné odstřižky, útržky a&#160;cáry. Látky už předem rozprášené, proměněné v&#160;marnou cupaninu. Čas od času, jistě, když nějaký nezkušený zákazník zvlášť naléhá a&#160;trvá na svých právech, mu navíc pro útěchu předvedou i&#160;lichou ponožku nebo náhradní límec; to je však nepochybně všechno, co tu lze obdržet.</p>
			<p class="MLP_text ParaOverride-1">Kromě odstřižků dává zjevně TATI do denního oběhu jediný užitečný předmět: velký vak z&#160;umělé hmoty, na němž se skví jeho jméno a&#160;jehož nespočetné exempláře roznášejí chodci po celém městě, až do dalekých předměstí. Zvlášť se zřejmě zalíbil klošárům; vzhledem k&#160;tomu, jak často kolem vlečou své harampádí ve zbrusu novém vaku, se dokonce zdají být s&#160;TATIM spojeni temným paktem. Pokud jde o&#160;nezasvěcené zvědavce, kteří se při spatření čtyř písmen na pytli rozhodnou TATIHO navštívit, najdou tu znovu jenom těkavé odstřižky.</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">Konkurenční podnik, usídlený na malém náměstí za TATIM, omezil svou nabídku ještě radikálněji. Vzdor kalounům nebo ručníkům, které se pro formu povalují na pultech, se do obchodu a&#160;jeho prostorných sálů, zabírajících celá patra, nevchází s&#160;představou sebemenšího nákupu. Když tu chodíme kolem širokých dřevěných stolů, mezi úzkými litinovými sloupky a&#160;pod dohledem velkých zarámovaných zrcadel, snadno zapomínáme prchavý třas hadříků pro vábení toho, co vyvstává za nimi, pozadí, na němž tvoří nejistou pěnu. Pravý poklad, který obchod nabízí, se nachází tady, nic v&#160;něm tak nepřitahuje jako nepřetržité a&#160;strohé, odtažité drnčení, které k&#160;nám proniká zpoza hadříků a&#160;které vysílá sama mašinerie, jejíž provoz je obklopil: obřady spojené s&#160;jejich zkoumáním a&#160;navyklá gesta obsluhujících zaměstnanců, sám interiér krámu a&#160;rozličná náčiní, s&#160;nimiž se tu pracuje. Šum látek mizí za pouhým skřípáním nůžek a&#160;praskáním balicího papíru, pleskáním dřevěných metrů a&#160;kartonových destiček, z&#160;nichž se odvíjejí mašle a&#160;stuhy, za duněním parket a&#160;dřevěného ostění. Jedinečná substance, jíž se lze v&#160;obchodě dotknout, je jeho vlastní masa, každý den oživovaná přesuny jeho uživatelů; budova má jen majestátnost rozlehlého hangáru, obřího kuželníku a&#160;táhlých vzdechů, které v&#160;jeho oblýskaných prknech budí průvan, jako nedohledně prodlužovanou ozvěnu prchavých klání na prvních&#160;– rovněž prkenných&#160;– velodromech. Krejčovský salon zredukovaný na svou výdřevu a&#160;vydaný na pospas dennímu světlu, pouťová bouda, která nabízí jen podívanou na své holé stěny. Další maketa, budiž, která ale v&#160;ničem neklame; jakoby pevnější&#160;– a&#160;pravdivější&#160;– tím, že předvádí jen svou vlastní hmotnost, strohost a&#160;chudobu pouhého podpůrného lešení.</p>
			<p class="MLP_text ParaOverride-1">Znovu je bezpochyby přitahován tím, jak před ním v&#160;mase obchodu skutečnost ustupuje a&#160;stahuje se do sebe; tentokrát ale jako by to otevřeně přiznávala, naráz a&#160;beze studu. Pravý opak cetek z&#160;umělé hmoty a&#160;jejich falešného, klamně úsměvného lesku; jen poctivá skrovnost holých parket, prkenných stěn, ozvěn, jimiž bez vytáček odpovídají na pobíhání příručích a&#160;na hlomoz jejich náčiní. Ani dutina mrakodrapů a&#160;láhví od Coca-Coly nezní jinak za jejich ubohými ornamenty. Podobně i&#160;všechny věci z&#160;lepenky a&#160;papírmaše, modely ze sádry a&#160;panáci z&#160;hadrů nebo z&#160;vosku; na nic, zdá se mu, se prach světa nelepí tak příkladně jako na ty náhražky bez slávy, z&#160;ničeho zpod jeho nánosu tak nezáří hmota věcí. Hmota, přesně tak; a&#160;tím patřičněji zjevená a&#160;slavená, že se tu rozsvěcí právě svou bídou, suchým jiskřením svých popelů. Stažena beze zbytku do chudoby prken, pilin nebo sádry, je jaksi tím hutnější, čím víc je holá, čím víc přiznává svou nahotu a&#160;splývá se svou šedí.</p>
			<p class="MLP_text ParaOverride-1">Vysvětluje to i&#160;jeho slabost pro jisté „kýčovité“ stavby a&#160;jejich falešnou pompu. Stejně jako marně přizdobené mrakodrapy jej některé honosné dorty, k&#160;nimž patří třeba basilika v&#160;Lisieux, jsou schopny dojmout&#160;– někdy víc, než pravé barokní nebo gotické skvosty&#160;– právě tím, že jim chybí skutečná velikost. Vzdor své ctižádosti a&#160;snaze o&#160;vznešenost postrádají ten vnitřní oheň, který vdechuje duši jejich ušlechtilým vzorům; jenom ho naprázdno napodobují, vypínají se, aby zas vzápětí zvadly, sklesly k&#160;zemi a&#160;zapadly do nehybnosti pouhých předmětů. V&#160;jistém smyslu tak ale jejich vychladlá masa trčí tím patetičtěji vprostřed stmívání nebo ranní mlhy; nejsou-li stavby víc než duté a&#160;mrtvé schránky, ztělesňují také zvlášť výmluvně&#160;– protože zvlášť bezelstně&#160;– samu lidskou <span class="MLP_znak_kurziva_11b">potřebu</span> velikosti. V&#160;tomtéž&#160;– spěchá k&#160;tomu dodat&#160;– spočívá konečně i&#160;sláva nejkýčovitějších zvukových peřejí italské opery; právě tím, co má sám dutě pompézního, je Verdi metafysický a&#160;setkává se s&#160;nebesky lehkým Mozartem. O&#160;Elvisovi, společném Králi nás všech, ani nemluvě…</p>
			<p class="MLP_text ParaOverride-1">Říká si dokonce, že všechna jeho slabost pro umění nepramení tak z&#160;potřeb ducha jako z&#160;ryze smyslné záliby v&#160;suchosti vlastní nejskvělejším dílům&#160;– a&#160;skryté za nejkypřejšími z&#160;těch fiktivních „těl“, která skládají: suchosti pouhých náhražek, tuhých a&#160;zimomřivých imitací života. Některá díla nicméně tu suchost přiznávají naráz a&#160;rozehrávají ji výmluvněji než jiná. I&#160;jazz, hudba, kterou má nejraději, jen rozeznívá víc do hloubky dutinu velkých hangárů; Lesterova sóla se jako prchavé cáry ztrácejí mezi odstřižky, kvílení saxofonistů „funky“ je určeno jen k&#160;tomu, aby vymetalo ponuré krámy se zlevněným zbožím, hnalo se tu po zčernalých parketách a&#160;valilo se přes role látek na pultech, zbledlé syrovým světlem zářivek. Jinak věci nevidí ani rodilí Američané, jak to dokazuje vzácné svědectví Jacka&#160;K.: „<span class="MLP_znak_kurziva_11b">…jednou odpoledne v&#160;devětatřicátém, možná čtyřicátém roce šli Dizzy Gillespie nebo Charlie Parker nebo Thelonious Monk po jakémsi chodníku podél krámu s&#160;pánskými obleky, někde na dvaačtyřicáté ulici nebo na South Main v&#160;L.&#160;A., a&#160;z&#160;tlampače najednou zaslechli potrhlý úlet… a&#160;to je to nové umění. Bop.</span>“</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">Strohá nahota maket je i&#160;to, čím ho přitahují jisté <span class="MLP_znak_kurziva_11b">zákulisní scény</span>, zasuté v&#160;nejpustších hlubinách měst: „umývárny“ (<span class="MLP_znak_kurziva_11b">lavatories</span>) v&#160;podzemí metra, vytvořené jen z&#160;neosobních kachlíků a&#160;falešných palem, nebo příbuzná zařízení veřejných lázní, skrytá na koncích velkých dvorů a&#160;nabízející jen přísné, holé vany za blikající bludičkou návěští nad vchodem, po jehož stranách drží fešnou stráž dva fíkusy v&#160;květináči. Obzvlášť umělé interiéry, napůl pouťové atrakce a&#160;napůl školsky příkladné léčebné kabinety z&#160;naučných rytinek, jsou už samy o&#160;sobě také hluboce podezřelé, nezávisle na temných příbězích z&#160;černé kroniky, k&#160;nimž tu občas může dojít. Vzdor tomu vidí náhle průzkumník, když některou z&#160;těch scén znovu spatří, jak mu jde vstříc z&#160;podzemní chodby nebo z&#160;hloubi dvorů, že si přeje pobývat právě tady, ze všech svých sil. Zároveň se ho zmocňuje lehká panika, mrazí ho při představě zkoušek, jimž by tu byl vystaven, sordidních spiknutí nebo rozhodujících oslav v&#160;bůhvíjaké suché vaně z&#160;lepenky a&#160;se dnem posypaným pískem, sdílené s&#160;hladkou a&#160;omyvatelnou kráskou bez pohlaví.</p>
			<p class="MLP_text ParaOverride-1">Podobné půvaby ho dokonce okouzlují i&#160;u&#160;živých bližních. Vosková pleť a&#160;skleněná očička, tlustá hůl a&#160;tuhé sako&#160;– tmavomodré nebo pohřebně černé&#160;– zestárlého bonvivána, prožrané moly a&#160;pokryté jako konfetami závějí lupů, paruka a&#160;papírová růže v&#160;klopě: také svršky a&#160;ozdoby, jimiž budí jeho pozornost neznámí chodci, pocházejí zjevně&#160;– tak jako chodci sami&#160;– z&#160;jakési výrobny velkých hraček, žertovných předmětů a&#160;atrap<span class="CharOverride-3"><span id="footnote-003-backlink"><a class="_idFootnoteLink" href="../Text/zprava_o_mistech_018.xhtml#footnote-003">*</a></span></span>. Pramení odtud i&#160;jeho láska k&#160;výkladům starých fotosalonů a&#160;k&#160;bezkrevným, bezejmenným portrétům v&#160;rámečcích, které v&#160;nich visí. Když zkoumá pohled jejich dalekých modelů, nedohledně nepřítomný v&#160;zašedlých tvářích&#160;– tu a&#160;tam s&#160;nepravděpodobně narůžovělým čelem nebo líčkem –, při nejlepší vůli se mu nedaří uvěřit, že patří lidem z&#160;masa a&#160;kostí. Nejisté a&#160;nepovědomé bytosti, bližší kašírovaným sloupkům a&#160;dekoracím, před nimiž pózovaly ty nejstarší z&#160;nich, se podobají spíš jakýmsi zhmotněným „portrétům-robotům“, rekonstruovaným podobiznám neznámých zločinců, sestaveným podle údajů očitých svědků; čistě ideální bližní, v&#160;nichž jsou danosti lidské rasy shrnuty do příkladného modelu, zároveň zhuštěného a&#160;zredukovaného na nutné minimum. Od skutečných lidí, jinak řečeno, je dělí obdobná vzdálenost jako veřejné lázně a&#160;<span class="MLP_znak_kurziva_11b">lavatories </span>od běžných obydlí. Za horečkou, kterou ty lokály v&#160;hrdinovi budí, se ostatně skrývá i&#160;tajná naděje, že jsou obývány příslušníky téže neznámé rasy jako výklady fotografů. Voskově tuhé fíkusy a&#160;tvrdá, k&#160;čištění bot určená křesílka, která se vedle nich tyčí na holých podstavcích, proti chladným stěnám z&#160;kachlíků, dělají z&#160;umýváren rovněž ideální jeviště pro herce-atrapy, těla, jejichž substance je stejně minimální a&#160;strohá jako zařízení míst.</p>
			<p class="MLP_text ParaOverride-1">Společná oproštěnost těch „vzorových“ míst a&#160;bytostí, to, čím jsou oproti skutečným obydlím a&#160;tělům jen suchými a&#160;zredukovanými modely, se přitom hrdinovi nezdá být pouhým nedostatkem, ale i&#160;zvláštním bohatstvím: něčím, co ty makety mají <span class="MLP_znak_kurziva_11b">navíc.</span> Jako by také vděčily nedostatku za přívažek reality, a&#160;čerpaly nebývalou hutnost z&#160;něj samého. Jejich striktní neosobnost by dokonce mohla skrývat i&#160;novou niternost, kde by se rozžila jen jejich duše bezduchých objektů. Svět, k&#160;jehož bohatství zdánlivě přispívají jen co chudé příbuzné, se ve hmotě maket otevírá vstříc novým prostorům, dýchá tu volněji vprostřed každodenní bídy. Právě svou nedostatečností přesahují makety statut pouhých náhražek, falešných bytostí nebo obydlí, které víceméně zdařile imitují pravé; za svými původními modely, jimž se přibližují, jak mohou, ale které fatálně míjejí, odkazují makety k&#160;bezpříkladnému, nikdy nespatřenému světu a&#160;jsoucnu, dokonce ho už ve své neznělé hmotě nechávají klíčit. Ve vší své nahotě a&#160;chudobě tak dávají skutečnosti příklad možné proměny, zároveň diskrétní a&#160;převratné. Snad právě tím převratnější, že by byla diskrétní: prosté odhalení odlišného světa v&#160;mezerách toho stávajícího a&#160;jeho každodenní šedi.</p>
			<p class="MLP_text ParaOverride-1">Proměna, která by spíš než přesažení daností byla sama jen ústup, stažení do vytyčených hranic místo jejich překročení. Suchý žár sálající z&#160;bezkrevných fotoportrétů a&#160;ledových kachlíků umýváren, sršící z&#160;falešného štukování nebo z&#160;bledých sádrových šunek, vybízí jen k&#160;tomu, sdílet s&#160;maketami jejich odtažitost a&#160;stáhnout se s&#160;nimi co nejdál, až na dno. Oheň, z&#160;nějž praská a&#160;jiskří chladné jíní, slibuje na konci cesty skutečnost zredukovanou na podstatu, netáhne vzhůru k&#160;nebi, ale do hlubin jaksi definitivně oproštěného konkrétna: hmoty, která se nevzdouvá marným sněním, jen se propadá a&#160;sesedá sama do sebe, až k&#160;pevnému jádru vzdorujícímu každému zušlechtění. Nulový rozkvět, pokojný rozliv nezvratného rozčarování. Nůž s&#160;vidličkou se beze spěchu třpytí na stole, co nehybný doprovod chybějícího sousta, z&#160;pusté vesnice se nedohledně culí nejapné úterý. Co jediné bakchanálie, krátké utonutí v&#160;troše písku mezi tuhým kartonem vany a&#160;bledou nahotou sestry z&#160;bakelitu.</p>
			<p class="MLP_text ParaOverride-1">Je to tak, nejradši by se v&#160;maketu proměnil sám. Za pokušením sdílet nevtíravost a&#160;strohost zákulisních bytostí a&#160;scén se zřejmě skrývá i&#160;jeho tajné přání vzdorovat nedohledně chátrání, ústrkům a&#160;plynoucímu času, k&#160;obrazu těch modelů, v&#160;nichž vidí rovněž příkladně <span class="MLP_znak_kurziva_11b">trpělivé </span>věci. Dík proměně ve figurinu by konečně našel klid, poznal by usmíření a&#160;vnitřní jas, jejž dává schopnost spokojit se jen s&#160;tím nutným málem: nechat zlehka v&#160;neznělé mase těla dotírat nepřítomné životy, spolu s&#160;dekorací a&#160;sousedními panáky se nehybně usmívat vstříc tichým konfetám prachu, které je den za dnem pokrývají. Něco mu ale brání, zdržuje ho v&#160;poslední chvíli od toho, aby překročil práh umýváren a&#160;pronikl do přítmí fotosalonů, mezi mutanty z&#160;portrétů ve výloze. Snad si začíná být vědom, že za představou proměny, o&#160;níž sní&#160;– jakkoli diskrétní&#160;– se dál skrývá právě tak odstup od světa jako chuť vniknout do jeho intimity. Třebaže se naučil hledat důvod k&#160;okouzlení kdekoliv, uprostřed nejvšednější banality, pořád k&#160;němu potřebuje vidět věci přepodstatněné v&#160;jiné, jako účinkem nemožného zaříkadla. Za tajný život, který s&#160;nimi údajně chce sdílet, si perfidně dosazuje jen kouzelnické číslo, které s&#160;nimi míní sehrát a&#160;jehož je sám autorem. Živé makety bytostí, po nichž touží, by stejně jako mutanty byly pouhými statisty, neméně poddajnými než prosté rekvizity. Tajemství, které v&#160;nich hledá, je spíš než tajemstvím světa prodloužením jeho vlastních závratí, jak je zažil nad svými dětskými hračkami.</p>
			<p class="MLP_text ParaOverride-1">Také prázdno, které objevuje za věcmi a&#160;které mu je stačí dát spatřit jako jiné, změněné, možná jen odráží jedno z&#160;těch dávných vzrušení: ohromení, které v&#160;něm vyvolaly ilustrace knížky, jejíž hrdina&#160;– stejně malý jako on&#160;– se octl v&#160;náhle vylidněném světě, sám se zbožím naplněnými výklady, s&#160;prázdnými tramvajemi a&#160;parkujícími auty. Je i&#160;tajemství, které hledá, tak jako masa ticha, jímž tehdy cítil těžknout přítomnost všech věcí, pouze tajemstvím světa bez obyvatel? Maketa vrcholné dekorace podle jeho gusta by pak nebyla moc odlišná od nehostinného hotelového pokoje, kde se octne hrdina Přehmatu, co oběť kultu, který zasvětil sám sobě: „<span class="MLP_znak_kurziva_11b">…roz­</span><span class="MLP_znak_kurziva_11b">lehlá místnost s&#160;kamennou podlahou a&#160;lepenkovými stěnami, na nichž byly zřejmě jen namalovány dveře v&#160;barvě sieny pálené, vedoucí do sousedního pokoje, i&#160;zabílené zrcadlo. Byla tu strašná zima, ale ohniště absurdního krbu nebylo pokoj schopné vytopit o&#160;nic víc, než kulisa krbu vypůjčená z&#160;divadla; a&#160;když v&#160;něm dohořely hobliny, které přinesla pokojská, zdála se místnost ještě chladnější.</span>“</p>
			<p class="MLP_text ParaOverride-1">Makety, které posléze uvidí vyvstávat ve svém okolí, budou ostatně jen málo podobné těm, po nichž volal. V&#160;nových Veřejných lázních (jako v&#160;jiných módních diskotékách) bude opravdu moci přihlížet&#160;– až do rána&#160;– trhavým, leč umíněným poskokům celého nárůdku panáků a&#160;loutek, s&#160;patřičně skelnými pohledy a&#160;kšticemi z&#160;koudele. Makety, byť zřejmě pravé, se však nezdají příliš živé; když opustí podnik a&#160;se sluchátky v&#160;uších rázují ulicí, hudba, která se line z&#160;přístroje, vtéká jen do kompaktních, nablýskaných těl z&#160;umělé hmoty. Průzkumník zároveň tuší, že v&#160;očích mutantů sám neexistuje víc než pouhý panák.</p>
			<hr class="HorizontalRule-1"/>
			<div class="_idFootnotes">
				<div id="footnote-003" class="_idFootnote">
					<p class="MLP_pozn_pod_carou ParaOverride-4"><a class="_idFootnoteAnchor" href="../Text/zprava_o_mistech_018.xhtml#footnote-003-backlink">*</a>  Nablyštěné manekýny z módních magazínů a přehlídek jsou ve srovnání s takovými bytostmi jen tím, čím jsou plastikové cetky vůči maketám ze sádry a kartonu: trapnými karikaturami a příznaky osudného úpadku.</p>
				</div>
			</div>
		</div>
</body>
</html>