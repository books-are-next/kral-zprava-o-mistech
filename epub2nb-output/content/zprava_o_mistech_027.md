---
title: ''
contentType: prose
---

V panství bodláků I

V panství bodláků v hádankovitých houštinách  
v jeskyních dávných pocitů strnulých do ticha  
jako promlčený třpyt hadí kůže  
letopočty dávno utonulé ve sluneční lávě  
tolikrát převrstvené dlouze tuhnoucí jako se rozesychají staré stoly  
staré inkoustem pocákané necky v kopřivách

poslední ale hebké hodiny  
vlekoucí se s pomalou jistotou  
jako napůl vyschlý heraldický krab když se naposledy vrací  
          do svého erbu  
V kopřivách jen to starý opuštěný lom kam je vidět přes vršky  
          bodláků  
rozkývaných větrem jako v němém filmu  
(žalostně ušmudlaný hadřík na jednom z nich měl snad být  
          americkou vlajkou)  
starý lom nerozveselitelné sutiny někdejších pískovcových  
          knihoven  
a rezavé pruty jak tu dodnes vpisují někdejší nálety na Londýn  
i Cařihrad do stěny zvednutého jen zvolna klesajícího písku  
jako na nehybný štít zářijového počasí

Krab leze pomalu písek jímž se sune ale stříká až sem  
do mých uší jak budou podařenou trofejí příštích historiků  
S hlavou obrůstanou nejstaršími kořeny  
pomalu ale jistě rezavím

          \* \* \*

Já nebo kolečko co se tu kdysi zadrhlo  
ve vzduchu rozechvělém nad vrcholky trav zatímco mám dál  
          na mušce  
vzdálenou paseku s ustrnulou zvěří (v pozoru tak jako mé uši)  
pomalu zapomínám  
jockeyové zastavili koně u lesa a vyprávějí si  
neslézají ale nepokračují ani v dostihu  
a dostihy skončily Velká pardubická znovu zarůstá trávou  
jako rozpadlé kamenné hodiny mechem  
starý had který před polednem sklouzl ze stojanu  
a sunul se k oknu zůstal přisát na sklo  
kde se rozpadá navždycky jako uschlý blesk  
Na sklo kupole vysoko nad ruchem města mrakodrapů  
kam už nedoleze které už nevzruší jako kdysi King Kong

Pomalu tvrdnu  
někdejší omyly se mění neúprosně v pravdy  
kolo od vozu prchá nezadržitelně do polí  
pneumatika pukne svalí se na bok na rozpálený asfalt  
vyteče však už jen trochu žluklého oleje (z kdysi živého nálevu  
už nepovstanou malí astronauti)  
napříč zahrádkami předměstí vede zbrusu nový monolit  
jak ho sem nenápadně odložili  
slunce tvrdne tak jako krytý kuželník  
nad nímž vychládá pomalu ale jistě  
žloutnu jako listí na stromech
