---
title: "Návštěva v\_rue Montmartre"
contentType: prose
---

_Souřadnice_

K návštěvě došlo v sobotu 2. května, mezi jednou a druhou odpoledne. Fotografie, jimiž jsem chtěl tento záznam doprovodit, jsem pořídil – v téže denní době – až 5. května, abych předem neomezil volnost svého pohledu.

Náhoda mi jméno ulice označila 1. května, ústy kamaráda, který mi navrhl zajít na večeři do místní restaurace – společně s dalšími českými přáteli, kteří emigrovali do Basileje a projížděli právě Paříží na cestě do Londýna. Stojí za zmínku, že kamarád se spletl: restaurace se ve skutečnosti nachází v rue _Faubourg_ Montmartre, kde kdysi pobýval také Lautréamont[\*](./resources/undefined). Spolu s „objek­tivní náhodou“ tak o volbě „mé“ ulice rozhodl i chybný výkon.

_Pozorování_

Od první chvíle mi rue Montmartre zjevně vychází vstříc. Hned vedle východu z pasáže (Panoramas), odkud do ní vcházím, dává biograf _Melodii v podzemí_, film, k němuž mě vážou zvlášť důvěrná pouta. Ve vstupní chodbě kina navíc zahlédnu větrací vedení podobné tomu, které hraje ve filmu podstatnou roli. Naproti biografu – na levém chodníku – zas objevím reklamu s obrázkem nezapomenutelného Pepka (námořníka) z kreslených seriálů a filmů, hrdiny, který významně poznamenal mé dětství, ale o jehož existenci jsem dosud ve Francii nenašel jediné svědectví. (Podle „zákona série“ ho samosebou zakrátko uvidím znovu, v kiosku s obrázkovými časopisy.) Ve stejné výloze si všimnu i oznámení, že kdosi chce zaměstnat zkušené _kráječky_ („coupeuses“; též řezačky, ustřihovačky). Ve výkladu vedlejšího knihkupectví kniha s titulem Son Altesse la Femme – Její Veličenstvo Žena. Kniha je antikvární, s krásnou starou vazbou. Na velkém „F“ slova Femme sedí motýl, jako na vrcholku květiny. Uvědomuji si, že když jsem se předtím, na Haussmannově bulváru, rozhodl _nevstoupit_ do jiného knihkupectví, ve snaze „šetřit si síly“, všiml jsem si nicméně titulu jedné ze zlevněných knih vystavených v ošatce před krámem: bylo to pojednání o motýlech.

Obracím teď pohled k pravému chodníku. Přímo proti sobě mám kuriozní krám, jehož návěští nabízí zároveň rasoirs (břitvy, holicí strojky) a beauté par les plantes (krásu s pomocí rostlin: „rostlinami ke kráse“). Přecházím ulici: obchod je nejspíš v likvidaci, vnitřek je vyklizen, ve výloze zůstalo jen pár krabiček, na nichž se opakuje obrázek téhož (elektrického) holicího strojku.

![](../Images/014.jpg)

Když se vracím na levý chodník, všimnu si v projíždějícím autě předmětu, který si řidič „pro štěstí“ pověsil nad volant; nepodaří se mi ho identifikovat, formou a barvou mi ale připomíná dárek, který mi den předtím dal jeden ze „švýcarských“ přátel. Kamarád se (příjmením) jmenuje Pavel; ještě na něj myslím, když u domovního vchodu (na levém chodníku) spatřím cedulku, kde stojí tiskacím písmem obdobné jméno povel. Podle jiné cedulky bydlí navíc v domě i jistý Fomenko, patrně starý ruský emigrant; mohl by to být týž, o němž nám včera Pavlův švagr – sám pařížan – vyprávěl cosi komického. Nedá se nic dělat, musím do domu vlézt a přesvědčit se, zda Fomenko opravdu švagra zná – nebo mu aspoň tu známost vnutit. Vzápětí bohužel zas vyjdu ven, aniž jsem udělal jedno nebo druhé: k Fomenkovi jsem se nedozvonil.

O něco dál, pořád na levém chodníku, se octnu před krámem, který je zavřený a znemožňuje tak zjistit, o jaký druh obchodu se jedná. Jediný záchytný bod: vývěsní štít se jménem goldschmidt. Stačí mi nicméně připomenout, že mi někdo z přátel nedávno doporučoval řeznictví téhož jména, kde je maso výrazně levnější než jinde. Nejsem ale schopen si uvědomit, byl-li to znovu Pavlův švagr nebo spíš „Georges“ (Jiří V.), který má zanedlouho z Paříže odjet za moře: do Ameriky, kde se chce usadit a kam ho možná budu následovat.

Od začátku mě v ulici zaráží zřetelná převaha dvou barev, _červené a modré_; dvojice sice nepatří k mým nejoblíbenějším, zato hrála podstatnou roli ve snu, který se mi zdál v noci na 1. května a z něhož jsem dodnes lehce paf (ještě se k tomu vrátím). Znovu o červené a modré přemýšlím, hlavně o tom, že jde o národní barvy dvou pro mne „osudných“ zemí, Československa a Francie, když ustrnu při pohledu na výklad, z nějž na mne doslova vyrazí – bez výstrahy – barevná vyobrazení vlajek různých zemí. Výklad tu zjevně zasáhl, aby mé úvahy podepřel i zkorigoval, navíc k francouzské a československé vlajce mi připomíná třetí, rovněž červenomodrou (nechám-li stranou „neutrální“ bílou), na niž jsem nepomyslel: vlajku Holandska. Kromě této výlohy mi utkvěly v paměti hlavně dva červenomodré vjemy: reklamní panel na rohu rue Aboukir, kde ty dvě barvy „ztělesňuje“ pár v leteckých kombinézách (modrou má na sobě žena) a vzorník na dveřích obchodu s nábytkem, kde každý z nabízených modelů ložnic je vyveden ve dvou variantách: modré a červené.

Asi v půli cesty přicházím na další nároží, když se náhle ulice téměř vyprázdní. Je to přitom právě tady, kde se poprvé a naposled na někoho přímo obrátím – totiž na mladou, spíš nehezkou a poněkud otupělou holku, která se přede mnou náhle zastaví a nepřítomně se rozhlíží. Neoslovím ji, jen vytáhnu z kapsy klíče a zacinkám jimi holce přímo před obličejem, zároveň abych ji probudil a abych protrhl ticho, které zaplavilo ulici. Překvapená holka skutečně pokračuje v chůzi, také já jdu dál. (Na začátku ulice jsem chtěl navázat kontakt i se psem, který tam klímal před bistrem a jemuž jsem chtěl přečíst pár řádek z české knihy, již jsem si nesl v podpaží; v poslední chvíli jsem si to ale rozmyslel.) – Než jsem dorazil k nároží, zaznamenal jsem ještě pár drobnějších, rozptýlených signálů; tak jistý hotel jasmín a výlohu s oznámením, na němž se „kráječky“ ze začátku ulice změnily v podmořské _potapěčky_ („plongeuses“, též myčky nádobí). Když jsem na prahu ulice znovu prošel před pasáží Panoramas, v neonovém návěští samoobsluhy, která v pasáži sídlí, došlo v touž chvíli ke střídání stráží: zhaslo tam slovo self a rozsvítilo se slovo service.

Nejpřekvapivější objevy mě ale čekají až ve druhé části ulice, za nárožím, kde jsem se zastavil. Zlákán kavárnou etoile (Hvězda) na druhém (pravém) chodníku, přejdu k němu přilehlou křižovatku pěkně napříč („jako hvězdný paprsek“), místo kavárny vstoupím ale do domu, jehož je součástí. Třebaže vyjdu až do posledního patra, narazím tu pouze na nepřítomnost jakýchkoli známek života; stísňující dům s nebývale úzkým schodištěm myslí zjevně jen na smrt. Přesto zas zavřu okno, z něhož jsem vyhlédl do dvora, aniž bych tam skočil, a znovu sejdu dolů. Když vycházím na ulici, všimnu si na zdi pod schodištěm zažloutlých „Pokynů obyvatelstvu pro případ povodně“, které tam nejspíš visí od začátku století. I od budoucnosti ale dům zřejmě čeká jen pořádnou povodeň, která ho definitivně zaplaví od sklepa po půdu.

![](../Images/015.jpg)

…garáž, jejíž vývěsní štít je složen z fragmentů pomuchlaných karoserií…

Před další cestou proklouznu jen tak tak mezi dvěma auty (jistěže zaparkovanými), kráčím pak rovnou středem ulice, po vozovce. Už po několika krocích se ale zaraženě zastavím před obchodem s obuví, jenž sídlí na pravé straně ulice a ve štítu má vepsáno slovní spojení, v němž rázem vidím „klíčovou“ formulku: otec eram, doslova a do písmene. Uprostřed Paříže právě to české slovo, spolu s emblematickou zkratkou – poněkud latinskou – evokující sloveso bloudit (francouzsky „errer“), taky ale – čtena pozpátku – jméno pro mořský příliv a odliv („marée“)… Ještě jsem ten nález nestačil strávit, když mě – zase na pravém chodníku – pro změnu zastaví jakási garáž, jejíž vývěsní štít je složen z fragmentů pomuchlaných karoserií. Na jednom z úlomků lze ještě číst tovární značku: jedná se o Fiata, což mi znovu připomíná přítele Pavla, který měl nedávno dost vážnou nehodu (hlavně svými finančními důsledky) s vozem téhož jména. Prudce, jako v náhlé předtuše, se obrátím ke druhému chodníku: právě naproti se zvedá fasáda hotelu anglie. Jak už jsem řekl, můj přítel je na cestě do Londýna…

Poblíž garáže mám ještě čas si všimnout starého a dost podivuhodně ohlodaného nápisu, z něhož zbývá jen to, co nazvu „Zmrzačeným dnem“ (Journée mutilée – viz fotografie) – a ubírám se k ústí ulice. Než tam ale dorazím, musím ještě projít kolem řeznictví. Na rozdíl od goldschmidta je otevřené a nese název dům pražské šunky (sídlí navíc v čísle 13)… Když ulici opouštím, vyčerpání, které pociťuji, plně odpovídá zvláštnímu odporu, s nímž jsem musel zápolit před její návštěvou. Poslední úsilí už vynaložím jen na to, abych sebral po vzorku od obou druhů smetí, červeného i modrého, které doslova vystýlá konec ulice (k níž patří i rozsáhlé tržiště).

_Ozvěny, dodatečná prodloužení_

Když se vracím domů v metru, v novinách jednoho z pasažérů si všimnu fotografie, která ukazuje psací stůl jakéhosi politika (snad M. Debré) pokrytý nesourodou tříští po výbuchu plastické bomby. Líbí se mi uvést fotografii do vztahu s vozovkou pokrytou zbytky trhu, na niž jsem se díval chvíli předtím.

Ještě ten večer se znovu vidím s přítelem Pavlem, který odjíždí do Londýna den nato. Sdělí mi, že jen o málo dřív, než jsem se zastavil před garáží s návěštím ze zbytků karoserií, si na Bleším trhu u porte de Clignancourt prohlížel zvláštní obraz-objekt, jehož součástí byl model auta složený z různých součástek starého rádia; spontánně v tom vidím „optimistickou“ variantu „svého“ návěští.

V úterý 5. května, kdy se do rue Montmartre vrátím kvůli fotografiím, tu samosebou udělám další objevy. Zvlášť mě potěší zjištění, že řada zdejších obchodů a podniků zjevně skrývá jiná zařízení – jak z toho už léta podezřívám většinu krámů, kolem nichž procházím. Řeznictví se například ukáže být poštou, při nejmenším právě na mém snímku (kde z nápisu na stříšce krámu zbyla jen slova la poste), tiskárna, díky příjmení svého majitele (moulin), je zároveň mlýn.

_Závěry_

Především chci zdůraznit, že jsem v ulici našel řadu ozvěn svého snu z poslední dubnové noci – důkaz, že šlo o „velký“ sen, mimořádně významný i pro můj bdělý život. Smysl dotyčných ozvěn lze číst ve třech různých rovinách, stejně jako obrazy snu.

_Rovina Nad-já:_ na této rovině jde o klasicky „oidipský“ sen o otci. V ulici se mi otcovské „imago“ vnutí skrz obchod otec eram, ostatně jediný toho jména v Paříži[\*\*](./resources/undefined). Jsou tu ale další znamení: tak skutečnost, že přítel, který mi rue Montmartre nevědomky „zadal“ k průzkumu, to vlastně udělal proto, aby mě neposlal do ulice obývané kdysi Lautréamontem – zvlášť příkladným „opěvatelem“ otcovraždy. Za zmínku stojí i to, že mě otec Eram čeká až ve druhé části ulice, tedy poblíž jejího „pramene“; omylem jsem totiž ulici scházel, to, co jsem měl za konec, byl její začátek. Procházka zkrátka byla i symbolickým sestupem do dětství a jeho prehistorie.

_Rovina Já:_ opakované narážky na různé země a národnosti ukazují, že jsem si pořád – co exulant – nezvolil definitivně zemi svého příštího pobytu. Obráží se to zejména ve dvojici barev, červené a modré, která mě provází během celé výpravy. Také ve snu dostaly barvy „osudný“ význam, když se v něm náhle rozehrály na nebi nejpodivuhodnější škály červení a modří, jaké jsem kdy viděl. Podívaná jistě odkazovala zároveň k Francii a k Československu (jak potvrzují i další momenty snu), také ale k Americe: nebe ze snu bylo přímým prodloužením barevné fotografie jakéhosi údolí v Nevadě, pořízené ve světle zapadajícího slunce a již jsem den předtím obdivoval v prospektu, který jsem pak dal „Georgesovi“ – tomu, pro nějž je Amerika zaslíbenou zemí. Mimo jiné to nutí ptát se po smyslu goldschmidtova krámu, jenž – neprodyšně zavřený – se ke mně choval tak zdrženlivě. Znamená to varování proti Americe, jak si věc vzápětí vykládám?

Takové otázky jsou jistě pořád poplatné tradičně surrealistickému, čistě spekulativnímu postoji, o jehož mezích dobře vím. Události naštěstí mé úvahy předběhnou. V podvečer téhož dne, kdy se v rue Montmartre procházím, se zastavím u výlohy Gallimardova knihkupectví na St-Germain-des-Prés. Na obálce jedné z vystavených knih mne zaujme barevná fotomontáž; představuje newyorské mrakodrapy, na jejichž střechy dosedl velký motýl, kniha se jmenuje nature attention poison (Pozor na otravu přírody). Výstraha se tentokrát zdá zřejmá. Že jde zas o pouhý symbol? Ať už je pravdivý nebo falešný, je třeba ho následovat. Jediné, oč se jedná, je jednání.

Mezitím jednají aspoň jiní: v úterý 5. května, kdy se do rue Montmartre vracím s fotoaparátem, mi telefonuje Georges a sděluje mi, že vzhledem k tamějšímu systému vojenské služby do Ameriky neodjede. To, co se sám dovídám o válce v Kambodži, potom všechno dovrší; přiměje mě to odmítnout spolupráci s Američany financovaným rádiem, díky níž bych si byl trochu „zajistil budoucnost“ a zároveň bych zpřetrhal poslední pouta s Československem; mám tak dojem, že jsem nejenom sám skoncoval se svým „americkým snem“, ale také se víceméně rozhodl pro návrat do Prahy. Jedno je jisté: nebudu u toho, až v příštích večerech velký motýl ticha rozprostře po newyorských střechách svá křídla z popílku, žíhaná posledními červenomodrými záblesky. (Krátce po svém rozhodnutí padnu v časopisu na Daliho plakáty pro francouzské železnice – posedlost odjezdem trvá, to se ví –, jejichž společným motivem je právě motýl.)

Celý ten příběh Ameriky, zámoří, cizích zemí, cest a bloudění (Eram) je jistě také spojený s předešlým „příběhem otce“: zaslíbená země, které se tu zříkám, je hlavně „Amerikou“ společenského úspěchu a patřičně zajištěného postavení, otcovských hodnot par excellence. I kdybych se byl nakrásně zmýlil v tom, s kým pro mě souvisí nepřístupný goldschmidt (zřejmě i nové ztělesnění potulného Ahasvera[\*\*\*](./resources/undefined)), i kdyby mě na stejnojmenné řeznictví nebyl upozornil Georges (sám napůl Žid), ale Pavlův švagr, nepřestal by mě krám varovat před cestou za moře; Amerika by se jen změnila v Australii, kam pro změnu odjíždí švagr – jak mi řekl v předvečer snu – a kde také (a především) žije už léta v emigraci můj legitimní otec[\*\*\*\*](./resources/undefined).

Nejpevnější pouto mezi Amerikou a Otcem, zároveň přímé a temné, vznikne nicméně až dodatečně, díky dalšímu _činu_, k němuž se na základě dojmů z ulice odhodlám (což mě jistě z celé procházky také nejvíc těší). Když totiž krám otec eram objevím, rázem pochopím, že si tam musím koupit nové boty, které ostatně dost naléhavě potřebuju. Udělám to v totéž úterý, kdy v ulici fotografuji, a získám tak kromě bot i papírový sáček s nápisem, který ještě zdůrazní komickou stránku věci: otec votre chausseur, otec – váš obuvník. A protože to tedy je otec, kdo nás obouvá a od koho si, jak jinak, jen půjčujeme všechny své skvoucí křápy – a protože je ke všemu nablízku taky kostel (Svatý Eustach), dlouho se nerozmýšlím: třebaže je úterý, navléknu si nové boty hned a právě tam, v kostele, kde zároveň nechám ty obnošené a vrátím je tak rovnou hlavnímu dodavateli, společnému Otci nás všech… Jen pár dní nato pak všechno naráz shrne znovunalezený verš mé staré básně: konec starým botám new yorku!

(Musím říct, že boty mě vůbec vždycky mají čím potěšit. Občas si dokonce přeju, aby lidé trousili boty za chůze, tak, jako nechávají šlápoty. Lze se divit tomu, že i vyjížďka k moři, kam se vydáme s přáteli – taky s Georgesem – necelý týden po mé prohlídce ulice, se mi zdá opravdu vydařená až ve chvíli, kdy v Deauville fotografuji pár kožených papučí? I jejich snímek konečně napříště patří k této dokumentaci.)

V _rovině Onoho_ by jistě bylo snadné převést můj „případ“ na strach z přílišného oddálení od matky a úkrytu pod jejím ochranným křídlem – matky, o niž se tu přu s americko-australským otcem (a která s ním zápolí o mne) jak v podobě rodné země, tak v převlečení za botu. Některé momenty společné návštěvě ulice a snu však vnášejí do hry další významy, schopné ji přinejmenším trochu zkomplikovat. Jde hlavně o víceméně zastřené narážky na nového přítele, který žije v Anglii a s nímž jsou spojeny znepokojené otázky, jež si prostřednictvím snu kladu ohledně své homosexuální komponenty. Tady zřejmě spočívá jak hlubší význam hotelu anglie, tak smysl holandské vlajky; Eiffelova věž (ke všemu i zvlášť parádní „falický symbol“), jejíž společné zlézání s dotyčným je hlavním zdrojem celého snu, byla při naší návštěvě doslova zaplavena holandskými turisty…

![](../Images/016.jpg)

…i vyjížďka k moři se mi zdá opravdu vydařená až ve chvíli, kdy v Deauville fotografuji pár kožených papučí…

* * *

_[\*](./resources/undefined) Až dlouho po napsání tohoto záznamu zjistím, že Lautréamont bydlel přímo v domě, kde dotyčná restaurace sídlí._

_[\*\*](./resources/undefined) Jiné krámy téhož řetězu obchodů nesly pouze jméno ERAM, ten z rue Mont­martre zmizel krátce po tom, co jsem jej objevil._

_[\*\*\*](./resources/undefined) Jméno je rovněž příznačné svým vztahem ke zlatu (a k penězům), výsost­­né­mu symbolu „úspěchu“._

_[\*\*\*\*](./resources/undefined) Teprve po letech se dovím, že ve skutečnosti odcestoval... do Ameriky._
